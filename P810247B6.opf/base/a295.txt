ཐོག་མར་དགེ་བ་ཀླད།མཚན་བྱང་།༄༅༎ དཔལ་དུས་ཀྱི་འཁོར་ལོའི་བརྒྱུད་པ་རིན་པོ་ཆེའི་རྟོགས་པ་བརྗོད་པ་དཔག་བསམ་གྱི་སྙེ་མ།འདིའི་མ་ཕྱིའི་གདོང་འཛར་དུ་ཆག་ལོ་རིན་རྒྱལ་གྱི་དུས་འཁོར་ཆོས་འབྱུང་རེད་གསལ།མཆོད་པར་བརྗོད་པ།

༄༅༎ དཔལ་མཆོག་གི་དང་པོའི་སངས་རྒྱས་ཀྱི་སྙིང་པོ་དུས་ཀྱི་འཁོར་ལོའི་བརྒྱུད་པ་རིན་པོ་ཆེའི་རྟོགས་པ་བརྗོད་པ་དཔག་བསམ་གྱི་སྙེ་མ་ཞེས་བྱ་བ། གང་སྐུ་རྣམ་པ་ཐམས་ཅད་པ་སྟེ་པདྨའི་འདབ་མ་རྒྱས་པའི་སྤྱན༎
གང་གསུང་སྒྲ་སྐད་ཀུན་ལ་ཞུགས་པ་གཞོམ་མེད་ཉིན་མོར་བྱེད་པའི་གསུང་༎ གང་ཐུགས་བདེ་ཆེན་སྙིང་རྗེའི་རང་བཞིན་མཆོག་ཏུ་མི་འགྱུར་ཡེ་ཤེས་ཐུགས༎ སྐུ་གསུམ་མི་ཕྱེད་དཔལ་ལྡན་བླ་མ་ཐམས་ཅད་མཁྱེན་པ་དེ་ལ་འདུད༎
སྐྱེ་བོ་ཀུན་གྱི་ཕྱག་བྱའི་གནས་ནི་དེ་ཉིད་པདྨ་རཱ་ག་ཡི༎ སྲད་བུ་ལ་བསྒྱུས་༼བརྒྱུས་༽བཀའ་རྒྱུད་བླ་མ་བགྲང་ཡས་ཤེལ་གྱི་ཕྲེང་བ་ནི༎ གང་དག་མཆོག་གི་དང་པོའི་སངས་རྒྱས་འོད་དམར་

ཁ་དོག་གཅིག་གྱུར་པས༎ སྐལ་བཟང་གྲུབ་པའི་མགོ་དང་ཐོང་ཀ་མཛེས་པར་བྱེད་པ་འདི་དག་གོ། མཆོག་གི་བླ་མ་བཀྲ་ཤིས་ཕྲེང་བའི་མཚན་མ་རྣ་བར་ལྷུང་བས་རང་གི་སྙིང་པོ་མཛེས་པ་མཐོང་བ་ནི༎ ཡིད་འོང་ཕྱོགས་ཀྱི་དུལ་བ་འཕྲོག་བྱེད་ཀུན་གསལ་བཞིན་མཛེས་ལྷ་ཡི་མཚོན་ཆ་རྣམ་བཀྲའི་རྒྱན་གྱིས་མཚོན་མ་ཡིན༎
དེ་ལྟ་བས་ན་གང་ཞིག་གང་གི་རྟོགས་བརྗོད་རྣམ་བཀྲའི་རི་མོ་གསལ་བར་ཡིད་ཀྱི་ངོས་ལ་འདི་བྱེད་ཅིང་༎
ཞབས་ཀྱི་པདྨོ་རབ་དངར་དད་པའི་ལྡུམ་རྫིང་གསར་པར་མཆོད་བྱེད་དེ་ཡང་འཇིག་རྟེན་ཀུན་གྱིས་མཆོད་བྱའོ༎རྩོམ་པར་དམ་བཅའ་པ།དེ་སླད་སྲིད་པའི་གདུང་བ་སྐྱོབ་མཁས་ཐུགས་རྗེའི་གྲིབ་བསིལ་

ཉམས་དགའ་བ༎ ཡོན་ཏན་མེ་ཏོག་དྲི་བཟང་རྣམ་ཆགས་བཀའ་རྒྱུད་ཡོངས་འདུའི་དབང་པོ་གང་༎ འགྲོ་འདིའི་བསོད་ནམས་ར་བར་རྣམ་རྒྱས་རྟོགས་བརྗོད་དཔག་བསམ་སྙེ་མ་ཡི༎ མཆོད་སྦྱིན་བཟང་པོས་སྐལ་བཟང་རྣམས་ཀྱི་རེ་བའི་སྙིམ་པ་བསྐང་བར་བྱ༎བར་དུ་དགེ་བ་གཞུང་།འདིར་གང་ལ་བརྟེན་ན་རྣམ་པ་ཀུན་ཏུ་མི་སླུ་བ་ནི།
རྫོགས་པའི་སངས་རྒྱས་རྣམས་ཀྱིས་གསུངས་པ། ས་བཅུའི་བྱང་ཆུབ་སེམས་དཔའ་རྣམས་ཀྱིས་བཀའ་བསྡུས་ཏེ་འགྲེལ་བས་ལེགས་པར་བཀྲལ་བ།
གྲུབ་ཆེན་རྣམས་ཀྱིས་ཐུགས་ཉམས་སུ་བཞེས་པས་གྲུབ་པ་ཐོབ་པ། པཎྜི་ཏ་རྣམས་ཀྱིས་འཆད་ཉན་དང་འབེལ་གཏམ་གྱིས་གཏན་ལ་ཕབ་པ། བོད་ཡུལ་འདིའི་དབང་ན་བྱས་ན་ལོ་ཙཱ་བས་བོད་སྐད་དུ་བསྒྱུར་བ།
བླ་མ་དམ་པའི་བརྒྱུད་པ་བར་མ་ཆད་པ་དང་ལྡན་པ་ཞིག་དགོས་པར་བཀའ་ཡང་དག་པ་ཚད་མར་གྱུར་པ་ལས་འབྱུང་ལ། དེ་ནི་

མཆོག་གི་དང་པོའི་སངས་རྒྱས་ཀྱི་སྙིང་པོ་དཔལ་དུས་ཀྱི་འཁོར་ལོ་ཞེས་བྱ་བ་རྒྱུའི་རྒྱུད་དང་པོའི་སངས་རྒྱས་ཨེ་ཝཾ་ཟབ་གསལ་གཉིས་སུ་མེད་པའི་ཡེ་ཤེས་དེ་ཉིད་དྲི་མ་དང་བཅས་པ་ལས་ཕྱི་སྣོད་ཀྱི་འཇིག་རྟེན་དང་།
ནང་སེམས་ཅན་གྱི་ལུས་གྲུབ་འཇིག་བྱེད་པའི་ཚུལ་ཤེས་ནས་དྲི་མ་དེ་ཟད་པའི་ཆེད་དུ། ལམ་དབང་བསྐུར་བ་ཐོབ་ཅིང་རིམ་པ་གཉིས་ཉམས་སུ་བླངས་པས། རྒྱུའི་རྒྱུད་དེ་ཉིད་མངོན་དུ་གྱུར་ཏེ་འབྲས་བུ་གཉིས་སུ་མེད་པའི་ཡེ་ཤེས་ཀྱི་སྐུ་གྲུབ་པ་འདི་ཉིད་དེ།
འདི་ལ་ནི་གོང་དུ་སྨོས་པའི་མཚན་ཉིད་དེ་ཚང་ཞིང་ཡིད་ཆེས་པ་གསུམ་དང་ལྡན་པས། ཐེ་ཚོམ་དང་སོམ་ཉི་དང་ནེམ་ནུར་ཐམས་ཅད་དང་བྲལ་བ་ཉིད་དོ༎སངས་རྒྱས་ཀྱིས་གསུངས་པའི་ལེའུ་སྟེ་དང་པོ།སྟོན་པའི་མཛད་པ་སྤྱིར་བཤད་པ།འོ་ན་འདི་ཉིད་རྫོགས་པའི་སངས་རྒྱས་ཀྱིས་ཇི་ལྟར་གསུངས་ཤེ་ན།
ཐོག་མར་བདག་ཅག་གི་སྟོན་པ་སངས་རྒྱས་བཅོམ་ལྡན་འདས་ཤེས་༼ཞེས་༽མཚན་ཙམ་

ཐོས་པས་ཀྱང་སྲིད་པའི་གདུང་བ་མཐའ་དག་ཞི་བར་མཛད་པ་དེའི་ཆེ་བའི་ཡོན་ཏན་བརྗོད་པར་བྱ་སྟེ། དེ་ནི་སྔོན་གྱི་སྔོན་དང་དང་པོའི་ཡང་དང་པོའི་དུས་ཀྱི་ཚེ། རྟེན་ཁམས་དྲུག་དང་ལྡན་པའི་སྐྱེས་བུ་ཆེན་པོའི་གང་ཟག་ཉིད།
མཆོག་གི་བླ་མ་ཚུལ་བཞིན་དུ་བསྟེན་ནས། དུས་ཀུན་ཏུ་ནི་བྱང་ཆུབ་སེམས་ཀྱང་འགྲོ་བ་དང་ནི་འགྲོ་བར་འདོད་པ་རྣམ་པ་གཉིས་འགྱུར། ཞེས་གསུངས་པ་ལྟར། སྨོན་འཇུག་བྱང་ཆུབ་མཆོག་ཏུ་སེམས་བསྐྱེད།
དབང་བསྐུར་བདུན་པོ་འདི་དག་ནི༎ དཀྱིལ་འཁོར་བཞེངས་ནས་སྦྱིན་པར་བྱ༎ ཞེས་པ་ལྟར་བྱིས་པ་འཇུག་པའི་དབང་བདུན་དང་། མདོར་ན་དབང་བསྐུར་རྣམ་པ་གཉིས་ཀྱང་བུ་ཡི་ཡོན་ཏན་དབང་གིས་འཇིག་རྟེན་འཇིག་རྟེན་འདས་པའོ༎
ཞེས་པ་ལྟར་དབང་གོང་མ་རྣམ་པ་གཉིས་ལེགས་པར་ཐོབ། འོག་མིན་གྱི་མཐར་ཐུག་པའི་འཇིག་རྟེན་གྱི་དངོས་གྲུབ་སྒྲུབ་བྱེད་བསྐྱེད་པའི་རིམ་པ་ལ་བརྟེན་ནས་བསོད་ནམས་ཀྱི་ཚོགས་ཀྱང་བསགས།
ལས་ཀྱི་ཕྱག་རྒྱ་ཡོངས་དོར་ཞིང་༎ ཡེ་ཤེས་ཕྱག་རྒྱ་རྣམ་པར་སྤངས༎ ཞེས་པ་ལྟར་ལམ་དམན་པ་རྣམས་སྤངས། ཕྱག་རྒྱ་ཆེ་ལས་ཡང་དག་སྐྱེས༎ ལྷན་སྐྱེས་གཞན་དང་འགྲོགས་པ་མིན༎ ཞེས་པ་ལྟར་ཕྱག་རྒྱ་ཆེན་མོའི་ལམ་ལ་བརྟེན་ཏེ།
གང་གིས་མཚམས་མེད་པ་ལྔའི་ལས་དང་སོ་སོ་ཐར་པའི་ཕམ་པ་སོགས་ཤིན་ཏུ་མི་བཟད་པའི་སྡིག་པ་ཆེན་པོ་བྱས་

པ་དག་ཀྱང་སྐྱེ་བ་དེ་ཉིད་ལ་སངས་རྒྱས་ཉིད་ཐོབ་པར་བྱེད་པའི་ལམ་ཟབ་མོ་རྡོ་རྗེའི་རྣལ་འབྱོར་རྫོགས་པའི་རིམ་པ་སངས་རྒྱས་ཐམས་ཅད་ཀྱི་བགྲོད་པ་གཅིག་པའི་དངོས་ཀྱི་ཉེ་ལམ་སྦྱོར་བ་ཡན་ལག་དྲུག་ཐུགས་ཉམས་སུ་བཞེས་པས།
ཡན་ལག་དང་པོས་ནི་ཡེ་ཤེས་ཀྱི་རླུང་བཅུ་མངོན་དུ་གྱུར་ནས་ཤའི་མིག་གིས་ཡེ་ཤེས་ཀྱི་རྩ་ཨ་ཝ་དྷཱུ་ཏིར་རྣམ་པ་ཐམས་ཅད་པའི་སྟོང་པ་ཉིད་ཀྱི་གཟུགས་མཐོང་སྟེ་རྡོ་རྗེའི་ཚིག་གྲུབ།
གཉིས་པས་ནི་ནང་གི་དབང་པོའི་མངོན་སུམ་གྱི་ཡུལ་ཡུལ་ཅན་རོ་གཅིག་ཏུ་གྱུར་ནས་ཉན་རང་ལས་འདས་པའི་མངོན་པར་ཤེས་པ་ལྔ་གྲུབ་སྟེ། ཐེག་པ་ཆེན་པོའི་ཚོགས་ལམ་ཆེན་པོ་ཐོབ། གསུམ་པས་ནི་བུམ་པ་ཅན་གྱི་སྦྱོར་བས་རླུང་བཅུ་དབུ་མར་ཞུགས་ཏེ་ལུས་འོད་ཀྱི་དཀྱིལ་འཁོར་དུ་ཆུད།
བྱང་ཆུབ་སེམས་དཔའ་རྣམས་ཀྱིས་མཆོད་ཅིང་བསྔགས། སྦྱོར་ལམ་དང་པོ་ཐོབ་པོ༎ བཞི་པས་ནི་སྲོག་ཐུར་རོ་མཉམ་པའི་རླུང་དབུ་མ་འབའ་ཞིག་ནས་རྒྱུ་བ་འཁོར་ལོ་དྲུག་གི་ལྟེ་བར་བཀག་པས་གཙུག་ཏོར་གྱི་ཧཾ་ལ་ཟིན་པའི་ཡིད་ཀྱི་མངོན་སུམ་གྲུབ་སྟེ་བཤང་གཅི་ཟད་ཅིང་འཆི་འཕོ་བ་དང་སྐྱེ་བ་ཟད་དེ་རྩེ་མོ་ཐོབ།
ལྔ་པས་ནི་ཡེ་ཤེས་ཀྱི་གཏུམ་མོ་འབར་བས་ཁམས་གསུམ་པའི་སྟོང་གཟུགས་མཐའ་ཡས་པ་སྤྲོ་བར་ནུས་པའི་རྣལ་འབྱོར་གྱི་མངོན་སུམ་སྒྱུ་མ་ལྟ་བུའི་ཏིང་ངེ་འཛིན་གྲུབ་ཏེ་བཟོད་པ་ཐོབ།
དྲུག་པས་ནི་གཡོ་བ་

དང་བཅས་པའི་ལྷན་ཅིག་སྐྱེས་པ་མི་གཡོ་བར་རང་རིག་པའི་མངོན་སུམ་གྱིས་མི་འགྱུར་བའི་བདེ་བ་སྐད་ཅིག་མ་སྟོང་བརྒྱད་བརྒྱ་རེ་ཐོབ་པ་ན། བདེ་བ་དེས་སྙིགས་མའི་ཕུང་ཁམས་ཆ་ཉི་ཁྲི་ཆིག་སྟོང་དྲུག་བརྒྱར་བྱས་པའི་ཆ་སྟོང་བརྒྱད་བརྒྱ་རེ་ཟོས་ནས་དངོས་ཏེ་ས་དང་པོ་ཐོབ་པོ༎
དེ་ལྟ་བུའི་ཚུལ་གྱིས་ཆོས་ཀྱི་མཆོག་ལ་ས་བཅུ་གཉིས་སུ་རྣམ་པར་བཞག་པའི་ས་བཅུ་གཉིས་ཐོབ། དེའི་ཚེ་རྟེན་འབྲེལ་བཅུ་གཉིས་ཀྱི་བདག་ཉིད་འཁོར་བའི་ལུས་ངག་ཡིད་ཟད་ཅིང་འཛག་བདེ་འཕོ་བའི་བག་ཆགས་འགགས་ཏེ།
མི་འགྱུར་བའི་བདེ་བའི་ཡེ་ཤེས་སྐད་ཅིག་ཉི་ཁྲི་ཆིག་སྟོང་དྲུག་བརྒྱ་རྫོགས། མཐོང་བའི་ལམ་དང་། སློབ་པའི་ཟུང་འཇུག་དང་།
རྣམ་པ་ཐམས་ཅད་པའི་མཆོག་དང་ལྡན་པའི་རྡོ་རྗེ་འཛིན་པའི་སྐུ་དང་། འཕགས་པའི་ས་དང་པོ་རབ་ཏུ་དགའ་བ་དང་། དབང་ཐོབ་པའི་བྱང་ཆུབ་སེམས་དཔའ་དང་སྐལ་བ་མཉམ་པའི་ཡེ་ཤེས་ཀྱི་སྐུ་ཞེས་པ་གྲུབ་པོ༎
གྲུབ་པའི་ཡེ་ཤེས་ཀྱི་སྐུའི་མཚན་ཉིད་ཀྱང་། ལུས་ནི་དང་ཞིང་རྡུལ་ཕྲན་ཉམས་པ་ནམ་མཁའ་དང་མཚུངས་མཚན་ལ་སོགས་པ་རྣམས་ཀྱིས་རབ་རྫོགས་འགྱུར༎ སྣ་ཚོགས་འཇིག་རྟེན་གསུམ་པོ་ཉིད་ནི་དང་ཞིང་སྒྲིབ་པ་རྣམ་པར་བྲལ་བ་རྨི་ལམ་བཞིན་དུ་སྣང་༎
སྐད་ནི་ཀུན་ནས་ཆད་པ་མེད་ཅིང་དུ་མའི་སྐད་གཞན་དག་གིས་གཞན་གྱི་སྙིང་ལ་འཇུག་པ་སྟེ༎ སེམས་ནི་དམ་པའི་བདེ་བས་གང་ཞིང་མི་

གཡོ་ཐམས་ཅད་དུས་སུ་ལྷན་ཅིག་སྐྱེས་པས་འཁྱུད་པའོ༎ ཞེས་པ་ལྟར་གྱུར་ཏེ། ཁམས་གསུམ་གྱི་གནས་ཐམས་ཅད་ལས་རྣམ་པར་གྲོལ་བས། སྲིད་པའི་གནས་སུ་གྱུར་བ། ཡངས་པ་དང་། དོག་པ་དང་། མཐོ་བ་དང་དམའ་བ་དང་།
བཀྲ་བ་དང་མི་བཀྲ་བའི་རྟེན་དང་བརྟེན་པ་ནམ་ཡང་མེད་ཅིང་། ལུས་ཀྱི་ཆོས་ཐམས་ཅད་ལས་གྲོལ་བས་བཞེངས་པ་དང་། བཞུགས་པ་དང་། བརྐྱང་བ་དང་། བསྐུམ་པ་དང་། སྤྱན་འབྱེད་པ་དང་། འཛུམས་པ་ལ་སོགས་པའི་སྤྱོད་ལམ་རྣམས་ཀྱང་མེད་ལ།
ངག་གི་ཆོས་ཐམས་ཅད་ལས་གྲོལ་བས་དབུགས་འབྱུང་བ་དང་། རྔུབ་པ་དང་། རྐན་དང་ལྕེ་བསྐྱོད་པ་སོགས་ལས་བྱུང་བའི་ངག་དང་མིང་ཚིག་ཡི་གེའི་ཚོགས་དང་བྲལ་ཞིང་། ཉོན་མོངས་པའི་སེམས་ལས་རྣམ་པར་གྲོལ་བས་རླུང་དང་རྗེས་སུ་མཐུན་པར་འཇུག་པའི་རྣམ་པར་རྟོག་པའི་དྲ་བ་དང་།
ལས་ཀྱི་སྣང་བ་མཐའ་དག་ཡོངས་སུ་འགག་ལ། དེ་ལྟ་ན་ཡང་མཐའ་ཡས་པ་མཐའ་ཡས་པའི་སེམས་ཅན་གྱི་ཁམས་རྣམས་སུ།
སྐུ་དང་གསུང་དང་ཐུགས་ཀྱི་སྤྲུལ་བ་མཐའ་ཡས་པ་འཇུག་པས་ཆད་པ་མེད་པའི་སེམས་ཅན་གྱི་དོན་མཛད་ཅིང་། སྔར་གྱི་ལམ་ཉིད་གོམས་པ་ལྷུར་ལེན་པ་ཉིད་ལས་ལམ་གསར་པ་ལ་སློབ་པ་ནམ་ཡང་མེད་པས།
ས་གཉིས་པ་དྲི་མ་མེད་པ་ནས་ས་བཅུ་པའི་

བར་ཉིན་ཞག་འགའ་ཞིག་ལ་ཡུད་ཙམ་གྱིས་བགྲོད་ནས། མི་ཕྲོགས་པ་འབྲས་བུའི་རྒྱུད་གྲུབ་སྟེ་མངོན་པར་རྫོགས་པར་སངས་རྒྱས་སོ༎ གང་དུ་སངས་རྒྱས་པའི་ཞིང་ནི་སངས་རྒྱས་ཀྱི་ས་ཞེས་རྣམ་པར་བཤད་པ་དེ་ཉིད་ཡིན་ལ།
ས་དེ་ཡང་ཕྱོགས་བཅུའི་འཇིག་རྟེན་གྱི་ཁམས་རྣམས་སུ་འདི་དག་ལ་ནི་ཉེ་ལ་འདི་དག་ལ་ནི་རིང་ངོ་ཞེས་པ་དང་། སྟེང་འོག་ལ་སོགས་པའི་རྣམ་པར་དབྱེ་བ་མེད་ཅིང་། དོན་དུ་བདེ་སྟོང་དབྱེར་མེད་པ་དེ་ཉིད་ཀྱི་སྟོང་བའི་གཟུགས་བརྙན་གྱི་ཆ་མི་ཟད་པ་རྒྱན་གྱི་འཁོར་ལོ་ལ།
སངས་རྒྱས་ཀྱི་ཞིང་དང་། ཆོས་འབྱུང་དང་། རྡོ་རྗེ་བཙུན་མོའི་བྷ་ག་དང་། སེང་གེའི་ཁྲི་ལ་སོགས་པའི་མིང་གི་རྣམ་གྲངས་མང་པོ་བཏགས་པ་དེའོ༎
སངས་རྒྱས་ཐོག་མ་ཐ་མ་མེད༎ དང་པོའི་སངས་རྒྱས་རིས་མེད་པ༎ ཡེ་ཤེས་མིག་གཅིག་དྲི་མ་མེད༎ དེ་བཞིན་གཤེགས་པ་ཡེ་ཤེས་སྐུ༎ ཞེས་པ་ལྟར་སངས་རྒྱས་ཀྱི་ཞིང་དང་སངས་རྒྱས་ཐམས་ཅད་ཀྱང་ཡེ་ཤེས་གཅིག་གི་ངོ་བོ་ཡིན་ལ།
དེ་ཉིད་གདོད་མ་ནས་འཁོར་བའི་གནས་སྐབས་སུ་ཡང་རིགས་མི་འགྱུར་བར་གནས་ཤིང་སངས་རྒྱས་རང་སྣང་གི་སྐུ་ནི་གཅིག་པུ་ཁོ་ནའོ༎ བདེ་སྟོང་དབྱེར་མེད་པ་ཡེ་ཤེས་ཀྱི་སྐུ་གཅིག་པུ་གང་ཞེ་ན།
དོན་དམ་པའི་བདེན་པ་མཆོག་ཏུ་མི་འགྱུར་བའི་བདེ་བ་ཆེན་པོའི་ཆ་ཤས་ཡོངས་སུ་རྫོགས་པའི་འོད་གསལ་བའི་ཡུལ་ཅན་ཡེ་ཤེས་དང་། ཡེ་ཤེས་དེ་ཉིད་ཤེས་

བྱ་ཐམས་ཅད་ཀྱི་རྣམ་པར་ཤར་བའི་སྒྱུ་མའི་སྐུ་ཀུན་རྫོབ་པའི་བདེན་པ་རྣམ་པ་ཀུན་གྱི་མཆོག་དང་ལྡན་པའི་ཡུལ་སྟོང་བ་ཉིད་རོ་མཉམ་པར་གཅིག་ཏུ་གྱུར་ནས་དབྱེར་མི་ཕྱེད་པ་ཉིད་དེ། དེ་ལ་ནི་མཆོག་གི་དང་པོའི་སངས་རྒྱས་དང་།
རིས་མེད་པ། དུས་ཀྱི་འཁོར་ལོ། བཅོམ་ལྡན་འདས་རྡོ་རྗེ་སེམས་དཔའ། གསང་བ་འདུས་པ། ཀྱཻ་རྡོ་རྗེ། དཔལ་ཧེ་རུ་ཀ ལྷན་ཅིག་སྐྱེས་པའི་སྐུ་མི་སློབ་པའི་ཟུང་འཇུག་རྡོ་རྗེ་འཆང་ཆེན་པོ་ཞེས་པའོ༎
དེ་ནི་སླན་ཆད་བག་ཆགས་ཀྱི་རྟེན་མི་བྱེད་པས་གཙང་བ་དང་། བདག་དང་བདག་མེད་པའི་སྤྲོས་པ་ཉེ་བར་ཞི་བས་དམ་པའི་བདག་དང་། ཡིད་ཀྱི་རང་བཞིན་གྱི་ལུས་སྤངས་ཤིང་མ་རིག་པ་བག་ཆགས་ཀྱིས་ལོག་པས་ཤེས་བྱ་ཐམས་ཅད་གཉིས་སུ་མེད་པར་གཟིགས་ཏེ་གཞན་དབང་དུ་མ་གྱུར་པས་བདེ་བ་དང་།
རྣམ་མཁྱེན་སྐད་ཅིག་དང་པོ་དེ་ཉིད་ལས་ནམ་མཁའ་ཇི་སྲིད་བར་སྔ་ཕྱིའི་རྣམ་འགྱུར་མི་འདྲ་བ་མེད་པས་རྟག་པའི་ཕ་རོལ་ཏུ་སོན་པ་སྟེ་ཕ་རོལ་ཏུ་ཕྱིན་པ་བཞི་དང་ལྡན་ལ།
བག་ཆགས་དང་བཅས་པའི་གློ་བུར་གྱི་དྲི་མ་མཐའ་དག་སྤངས་པའི་སྤོང་བ་ཆེན་པོ་དང་། སྒྱུ་མ་དང་རྨི་ལམ་དང་དྲི་ཟའི་གྲོང་ཁྱེར་དང་པྲ་ཕབ་པ་ལ་སོགས་པ་བཞིན་དུ་མ་བརྟགས་པར་ཤེས་བྱའི་ཆོས་མ་ལུས་པ་མངོན་སུམ་དུ་གཟིགས་པའི་རྟོགས་པ་ཆེན་པོ་དང་།
འགྲོ་བ་མཐའ་དག་གི་དོན་ནམ་མཁའ་ཇི་སྲིད་

དུ་མཛད་པའི་སེམས་ཆེན་པོ་སྟེ་ཆེན་པོ་གསུམ་དང་ལྡན་ཞིང་། སེམས་ཅན་གང་ལ་ཡང་ཉེ་རིང་མེད་པའི་ཁྱབ་པ་དང་། སེམས་ཅན་གྱི་ཁམས་མི་ཟད་པ་རྗེས་སུ་འཛིན་པའི་དོན་དུ་གཏན་དུ་བར་བཞུགས་པའི་རྟག་པ་སྟེ་ཆོས་གཉིས་དང་ཡང་ལྡན་ནོ༎
དེ་ལྟ་བུའི་ངང་རྒྱུན་གཅིག་ལས་མི་འདའ་བས་ཕྱག་རྒྱ་ཡིན་ལ། དེ་ཡང་ཆེན་པོ་གསུམ་དང་ལྡན་པས་ཆེན་པོ་སྟེ། འབྲས་བུའི་རྒྱུད་ཕྱག་རྒྱ་ཆེན་པོ་ཞེས་པའོ༎ དེ་ལྟར་སངས་རྒྱས་རྣམས་ལ་དངོས་སུ་སྣང་བའི་སྐུ་དེ་ཉིད་གདུལ་བྱ་ལ་གཟུགས་བརྙན་གྱི་ཚུལ་དུ་སྣང་བས་ཆོས་ཀྱི་སྐུ་དང་།
གཟུགས་ཀྱི་སྐུ་གཉིས་སུ་འགྱུར་ལ། གདུལ་བྱ་གཞན་སྣང་ལས་མཚན་དཔེ་ནས་རི་གླིང་ལ་སོགས་པའི་བར་སྣང་བའི་གཟུགས་བརྙན་ལ་ནི་སྐུ་དང་།
གསུང་རབ་ཡན་ལག་བཅུ་གཉིས་སུ་སྣང་བའི་སྒྲ་བརྙན་ལ་ནི་གསུང་དང་། ཟུང་འཇུག་གི་སྐུ་ནི་ཐུགས་ཏེ། དེ་ལྟར་སྐུ་གསུང་ཐུགས་ཀྱི་དབྱེ་བས་སྐུ་གསུམ་མམ།
ཟུང་འཇུག་གི་ཡེ་ཤེས་ཆོས་ཀྱི་སྐུ་དང་། ཁམས་གསུམ་ལས་འདས་པའི་འོག་མིག་སྟུག་པོ་བཀོད་པར་ས་བཅུའི་བྱང་ཆུབ་སེམས་དཔའ་ལ་མཚན་དཔེའི་རྣམ་པར་སྣང་བའི་གཟུགས་བརྙན་ནི་ལོངས་སྤྱོད་རྫོགས་པའི་སྐུ་དང་།
སོ་སོའི་སྐྱེ་བོ་རྣམས་ལ་སྣང་བའི་གཟུགས་བརྙན་ཅི་རིགས་པ་ནི་སྤྲུལ་བའི་སྐུ་སྟེ་དེ་ལྟར་ཡང་སྐུ་གསུམ་མོ༎ འདིར་གཙོ་བོར་རྣམ་པར་བཞག་པ་ནི་སྐུ་བཞི་སྟེ། དོན་

དམ་པའི་ཡེ་ཤེས་ཀྱི་སྐུ་ཟུང་འཇུག་དེ་ཉིད་ལ་ལྷན་ཅིག་སྐྱེས་པའི་སྐུ་དང་། ཕ་རོལ་ཏུ་ཕྱིན་པའི་ཚུལ་ལས་ནི་ངོ་བོ་ཉིད་ཀྱི་སྐུ་ཞེས་གསུངས་ཏེ། དེ་ལ་ནི་ཐམས་ཅད་མཁྱེན་པ་ཞེས་བྱའོ༎ ཡང་དེ་ཉིད་ཀྱི་ངང་ཚུལ་ཆོས་ཀྱི་སྐྱེ་མཆེད་པའི་ནམ་མཁའ་ལྟར་སྤྲོས་པ་ཐམས་ཅད་ཀྱིས་དབེན་ཞིང་མཆོག་ཏུ་མི་འགྱུར་བའི་བདེ་བའི་ཆ་ནས་ཆོས་ཀྱི་སྐུ་ཞེས་བྱ་སྟེ།
དེ་ལ་ནི་ཡེ་ཤེས་ཀྱི་སྐུ་ཞེས་ཀྱང་བྱའོ༎ སྟོང་པ་ཉིད་དེ་ཉིད་ཀྱི་སྒྲ་བརྙན་གྱི་ཆ་མཐའ་ཡས་པའི་སེམས་ཅན་གྱི་སྐད་ཀྱིས་ཅིག་ཆར་འཇིག་རྟེན་དང་འཇིག་རྟེན་ལས་འདས་པའི་ཆོས་སྟོན་པ་ནི་ལོངས་སྤྱོད་རྫོགས་པའི་སྐུ་སྟེ།
དེ་ལ་ནི་ཉིན་མོར་བྱེད་པའི་སྐུ་ཞེས་ཀྱང་བྱའོ༎
ཡང་དེ་ཉིད་ཀྱི་རྣམ་པ་ཐམས་ཅད་པའི་ཆ་མཐའ་ཡས་པ་མཐའ་ཡས་པའི་བཀོད་པའི་རྫུ་འཕྲུལ་ཅིག་ཅར་གང་ལ་གང་མོས་སུ་སྣང་བ་སྤྲུལ་བའི་སྐུ་སྟེ། དེ་ལ་ནི་པདྨའི་འདབ་མ་རྒྱས་པའི་སྤྱན་ཞེས་བྱའོ༎
དེ་ལྟ་བུའི་སྐུ་བཞི་ཀ་ངོ་བོ་ཉིད་ཀྱི་སྐུ་དང་། ས་ལ་གནས་པའི་སེམས་དཔའ་རྣམས་ལ་གཟུགས་བརྙན་གྱི་ཚུལ་དུ་སྣང་ཞིང་ནམ་མཁའ་ཇི་སྲིད་པར་གཡོ་བ་མེད་པའི་སྐུ་ནི་ཆོས་ཀྱི་སྐུ་རྡོ་རྗེ་འཆང་ངམ་ཀུན་ཏུ་བཟང་པོ་ཞེས་དང་།
གཟུགས་ཀྱི་འོག་མིན་ན་བཞུགས་པ་གཙང་མར་སྐྱེས་པའི་ཉན་ཐོས་རྣམས་ཀྱི་ཡང་སྤྱོད་ཡུལ་དུ་གྱུར་པའི་སྐུ་ནི་ལོངས་སྤྱོད་རྫོགས་པ་དང་དགའ་ལྡན་གྱི་

གནས་ན་བཞུགས་པ་ལ་སོགས་པ་སོ་སོ་སྐྱེ་བོ་རྣམས་ལ་ཇི་ལྟར་རིགས་པར་སྣང་བའི་སྐུ་ནི་སྤྲུལ་པའི་སྐུའོ་ཞེས་ཀྱང་བྱའོ༎ ཇི་ལྟར་ཟླ་བའི་འོད་དང་ཟླ་བ་ཆུ་ཤེལ་ཕྲེང་བ་ལས་ཆུ་འབྱུང་བ་བཞིན་དུ་སངས་རྒྱས་ལ་རྣམ་པར་རྟོག་པ་མི་མངའ་ཡང་།
སྣ་ཚོགས་པའི་གདུལ་བྱ་རྣམས་ཀྱི་སྔོན་གྱི་ལས་ཀྱིས་བསྐྱེད་པའི་མོས་པའི་དབང་གིས་སྐུའི་སྣང་བ་མཐའ་ཡས་པས་ཐེག་པ་རྣམ་པ་མང་པོའི་ཆོས་སྟོན་པ་ཡིན་ལ། དེ་ཡང་ཟུང་འཇུག་གི་སྐུ་དེ་ཉིད་ལས་གཡོ་བ་མི་མངའ་བར་མེ་ཏོག་གི་གཞིའི་སྙིང་པོའི་རྒྱན་བཀོད་པ་དང་ལྡན་པའི་འཇིག་རྟེན་གྱི་ཁམས་རྒྱ་མཚོར།
བཅོམ་ལྡན་འདས་རྣམ་པར་སྣང་མཛད་ཆེན་པོའི་སྐུའི་སྣང་བ་བྱང་ཆུབ་སེམས་དཔའ་ཆེན་པོ་རྣམས་ལ་སྣང་བ་ནི་སྤྲུལ་པའི་ལོངས་སྤྱོད་རྫོགས་པའི་སྐུའོ༎
དེ་བཞིན་དུ་རྣམ་པ་ཐམས་ཅད་པའི་གཟུགས་གཟིགས་པའི་དེ་བཞིན་གཤེགས་པ་ཐམས་ཅད་ཀྱི་སྤྱན་ནི་དབུགས་ཉི་ཁྲི་ཆིག་སྟོང་དྲུག་བརྒྱའི་ཆའི་བག་ཆགས་འཛིན་པ་ས་བཅུ་པ་ཆོས་ཀྱི་སྤྲིན་ལ་གནས་པའི་ཚུལ་ཅན་སའི་སྙིང་པོ་དང་།
སྒྲ་སྐད་ཐམས་ཅད་གསན་པའི་སྙན་ནི་ཕྱག་ན་རྡོ་རྗེ་དང་། དྲི་སྣོམ་པའི་ཤངས་ནི་ནམ་མཁའི་སྙིང་པོ་དང་།
རོ་མྱང་པའི་ལྗགས་ནི་སྤྱན་རས་གཟིགས་དང་། རེག་བྱ་འཛིན་པའི་སྐུ་ནི་སྒྲིབ་པ་རྣམ་སེལ་དང་། ཆོས་ཁམས་འཛིན་པའི་ཐུགས་ནི་ཀུན་ཏུ་བཟང་པོ་དང་། ཡེ་ཤེས་ནི་འཇམ་པའི་དབྱངས་དང་། ལས་ཀྱི་དབང་པོ་ལ་ནི་ཁྲོ་བོ་

ལ་སོགས་ཏེ་འདི་དག་ཀྱང་སྤྲུལ་པའི་ལོངས་སྐུའོ༎ ཡང་། སངས་རྒྱས་གར་མཁན་བསམ་མི་ཁྱབ༎ ཅེས་པ་ལྟར་བཅོམ་ལྡན་འདས་དུས་ཀྱི་འཁོར་ལོ་ཞལ་ཕྱག་གི་རྣམ་པ་ཅན་དེ་ལས་ཀྱང་མཆོག་ཏུ་གྱུར་པའི་དུས་ཀྱི་འཁོར་ལོ་གཞན་ཞིག་ཡོད་པ་ཞེས་སྟོན་པའི་བརྡར་སྒྲུབ་པའི་ཆ་ཙམ་མཚོན་པའི་སྟག་སྤགས་སོགས་ཀྱི་རྒྱན་འཛིན་པ་ཕྱི་ནང་གཞན་གསུམ་དག་པ་གཅིག་ཏུ་འབྱོར་པའི་རྟེན་དང་བརྟེན་པའི་དཀྱིལ་འཁོར་དང་།
དེ་བཞིན་དུ་ཀྱཻ་རྡོ་རྗེ་དང་།
སྡོམ་པ་ལ་སོགས་པའི་སྐུའི་རྣམ་པ་ནི་བརྡའི་སྐུ་སྟེ་ཐུན་མོང་མ་ཡིན་པའི་སྤྲུལ་པའི་སྐུ་ཡིན་ལ། ཁ་སྦྱོར་ཡན་ལག་བདུན་དང་ལྡན་པས་ལོངས་སྤྱོད་རྫོགས་པའི་ཡང་སྐུའོ༎ དྲི་མེད་འོད་ལས།
སངས་རྒྱས་བཅོམ་ལྡན་འདས་སྔོན་ས་བཅུ་གཉིས་ཀྱི་དབང་ཕྱུག་ཏུ་གྱུར་པ། མཁས་པ་སྒྱུ་འཕྲུལ་ཆེན་པོ་འཆང་བ། སྒྱུ་འཕྲུལ་ཆེན་པོའི་མིག་འཕྲུལ་དང་ལྡན་པ། ཞེས་གསུངས་ཤིང་། ཡབ་སྲས་མཇལ་བ་ལས་འབྱུང་བ་ལྟར་སངས་རྒྱས་དབང་པོའི་ཏོག་ཏུ་སངས་རྒྱས་པའི་ཚུལ་བསྟན་པ་སོགས་སངས་རྒྱས་ཀྱི་སྤྲིན་ཅི་ཡང་འཕྲོ་བས་ཞིང་ལ་ལར་བྱང་ཆུབ་པ་དང་།
ལ་ལར་ཆོས་ཀྱི་འཁོར་ལོ་བསྐོར་བ་དང་། ལ་ལར་མྱ་ངན་ལས་འདས་པ་སོགས་སྐུའི་བཀོད་པ་བགྲང་ཡས་པས་སོ་སོ་སྐྱེ་བོ་ལྟ་བུར་བལྟ་བའི་བློས་བསམ་པར་བྱ་བ་མ་ཡིན་ནོ༎
༎ཞིང་འདིའི་མཛད་པ་བྱེ་བྲག་ཏུ་བཤད་པ།

བྱེ་བྲག་ཏུ་ཞིང་འདིའི་གདུལ་བྱ་རྣམས་དྲང་པའི་སླད་དུ་དང་པོར་ཚོགས་བསགས་པའི་ཚུལ་བསྟན་པ་ནི། དྲི་མེད་འོད་ལས། སྲིད་པའི་འཆིང་ལས་ངེས་པར་གྲོལ་ཡང་སྲོག་ཆགས་རྣམས་ཀྱི་ལམ་གྱི་སླད་དུ་སྲིད་པ་སྟེ༎
སྣ་ཚོགས་སྐྱེས་རབས་ཕྲེང་བ་ཡོན་ཏན་དང་ལྡན་སེམས་ཅན་དོན་གཉེར་རྣམས་ཀྱིས་མཐོང་གྱུར་པ༎ དང་པོའི་སངས་རྒྱས་རྫུ་འཕྲུལ་ཆེ་ལྡན་སྤྱོད་པ་དག་སྟེ་ཞེས་གསུངས་པ་ལྟར། སྔོན་རྫ་མཁན་གྱི་ཁྱེའུ་སྣང་བྱེད་དུ་གྱུར་པའི་ཚེ།
དེས་སངས་རྒྱས་ཤཱཀྱ་ཐུབ་པ་ཆེན་པོའི་སྤྱན་སྔར་ཐུགས་བསྐྱེད་དེ། དེ་བཞིན་གཤེགས་པ་ཁྱེད་སྐུ་ཅི་འདྲ་དང་༎ འཁོར་དང་སྐུ་ཚེའི་ཚད་དང་ཞིང་ཁམས་དང་༎ ཁྱེད་ཀྱི་མཚན་མཆོག་བཟང་པོ་ཅི་འདྲ་བ༎
དེ་འདྲ་ཁོ་ནར་བདག་ཀྱང་འགྱུར་བར་ཤོག། ཅེས་སྨོན་ལམ་བཏབ་པ་ནས་བཟུང་སྟེ་བསྐལ་པ་ཆེན་པོ་གྲངས་མེད་གཅིག་གི་བར་དུ། རྒྱལ་བ་ཡུལ་འཁོར་སྐྱོང་གི་བར་གྱི་སངས་རྒྱས་བདུན་ཁྲི་ལྔ་སྟོང་མཉེས་པར་མཛད།
དེ་ནས་གྲངས་མེད་གཉིས་པ་ལ་སངས་རྒྱས་ལེགས་མཛད་ནས་དབང་པོ་རྒྱལ་མཚན་གྱི་བར་གྱི་བདུན་ཁྲི་དྲུག་སྟོང་མཆོད། དེ་ནས་བྲམ་ཟེའི་ཁྱེའུ་སྤྲིན་དུ་གྱུར་ཏེ་སངས་རྒྱས་མར་མེ་མཛད་ཀྱི་དྲུང་དུ་རྡོ་རྗེ་ཐེག་པ་ཐོབ།
རང་རྒྱུད་ཀྱི་དང་པོའི་སངས་རྒྱས་དོན་ཐམས་ཅད་གྲུབ་པའི་ཞིང་གི་བཀོད་པ་གཟིགས། ལུང་བསྟན་པ་ཡང་ཐོབ་པ་ནས་བརྩམས་ཏེ་གྲངས་མེད་གསུམ་པ་

ལ་འོད་སྲུང་གི་བར་གྱི་སངས་རྒྱས་བདུན་ཁྲི་བདུན་སྟོང་བསྙེན་བཀུར་ནས། དགའ་ལྡན་གྱི་གནས་སུ་དམ་པ་ཏོག་དཀར་པོར་སྐྱེ་བ་ཞེས་པ་ཡན་ནི་སྐྱེ་བ་མངོན་པར་སྐྱེ་བའི་སྤྲུལ་པའི་སྐུའོ༎ དེ་ནི་སྐད་ཅིག་མ་གཅིག་ལ་བསྐལ་པ་གྲངས་མེད་པའི་ཡང་གྲངས་མེད་དུ་བྱིན་གྱིས་རློབ་པར་མཛད་པས་ཡུན་རིང་བ་ཡང་མིན་ལ།
བསྐལ་པ་དེ་སྙེད་ཀྱི་དུས་ཡུན་དང་བཅས་པར་སྣང་བས་ཡུན་ཐུང་བ་ཡང་མ་ཡིན་ནོ༎ དེ་ལྟར་ཏིང་ངེ་འཛིན་གཅིག་གི་མཐུ་ཡིན་པས་ན་བསྐལ་པ་གྲངས་མེད་པ་བདུན་དང་།
བཅུ་དང་། སུམ་ཅུ་རྩ་གསུམ་དང་། གངྒཱ་ཀླུང་གི་བྱེ་མ་སྙེད་དུ་ཚོགས་བསགས་པའི་ཚུལ་ཡང་བསྟན་ཏེ། འདི་དག་འགལ་བར་མི་བསམ་མོ༎ ༎མཛད་པ་བཅུ་གཉིས་བཤད་པ།དེ་ནས་ཞིང་འདིར་མཛད་པ་བཅུ་གཉིས་ཀྱི་སྒོ་ནས་འཚང་རྒྱ་བའི་ཚུལ་ཇི་ལྟར་བསྟན་ཞེ་ན།
ཐོག་མར་ཞིང་འདི་བརྗོད་པར་བྱ་སྟེ། འདི་ལྟར་ནམ་མཁའ་ལ་རླུང་མེ་ཆུ་སའི་དཀྱིལ་འཁོར་བཞི་པོ་གོང་ནས་གོང་དུ་བརྩེགས་པ་རེ་རེའང་དཔག་ཚད་ལྔ་ཁྲིའི་དཔངས་དང་ལྡན་ཞིང་།
ཚད་དེ་ཉིད་ཀྱི་འོག་མ་འོག་མ་གྱེན་དུ་ལངས་པས་ནང་མ་ནང་མ་བསྐྱོར་བ། བཞི་ཀ་སྟེང་ན་ངོས་མཉམ་པར་གནས་པའི་དབུས་སུ་སའི་དཀྱིལ་འཁོར་དཔག་ཚད་འབུམ་ཡོད་པ་དེའི་དབུས་སུ་ཤར་ཨིནྡྲ་ནཱི་ལ།
ལྷོ་པདྨ་རཱ་ག བྱང་ཟླ་བ་ཆུ་ཤེལ། ནུབ་ཀརྐེ་ཏ་སེར་པོ།

དབུས་མརྐཏ་སྟེ་རིན་པོ་ཆེ་སྣ་ལྔ་ལས་གྲུབ་པའི་རི་རབ། རྩ་བ་ཟླུམ་པོའི་རྒྱར་དཔག་ཚད་ཁྲི་དྲུག་སྟོང་། དབུས་སུ་འབུམ་ཡོད་པ་རིམ་གྱིས་སྦོམ་དུ་སོང་པས་རྡོ་རྗེ་རྩེ་ལྔ་པ་གདེངས་པ་ལྟར་སྟོང་རྭ་ལྔ་དང་ལྡན་པ།
གཡས་གཡོན་གྱི་རྭའི་བར་ལ་དཔག་ཚད་ལྔ་ཁྲི་པ། རྩ་བར་འགྲམ་སྟེགས་ལྟ་བུའི་དཔག་ཚད་སྟོང་ཕྲག་གཅིག་པའི་མུ་འཁྱུད་ཀྱིས་བསྐོར་པ། དེའི་ཕྱི་ནས་གླིང་དང་། མཚོ་དང་། རི་དྲུག་སྤེལ་པས་ཟླུམ་པོར་བསྐོར་བ་ནི་ལོངས་སྤྱོད་ཀྱིས་སྟེ།
ལྷ་དང་མི་དང་མིའམ་ཅི་སོགས་གནས་ལ། དེ་དག་རི་རབ་ཀྱི་རྭའི་ཁོངས་སྐྱིབས་ན་ཡོད་དོ༎ དེའི་ཐ་མ་ནི་གངས་རི་སྟེ། དེའི་ཕྱི་རོལ་ན་གླིང་བདུན་པ་འཛམ་བུའི་གླིང་ཆེན་པོ་དཔག་ཚད་ཉི་ཁྲི་ལྔ་སྟོང་པས་བསྐོར་བ་ནི་སའི་ཁོར་ཡུག་གོ།
དེ་ལ་ཕྱོགས་བཞིར་དུམ་བུ་གསུམ་གསུམ་གནས་པས་བཅུ་གཉིས་སུ་བྱས་པ་ནི་ལས་ཀྱི་སའོ༎ དུམ་བུ་རེ་རེ་ལས་ཆུ་ཀླུང་དྲུག་སྟོང་དྲུག་སྟོང་རྒྱ་མཚོར་འབབ་པས་ས་དེ་དག་ཕལ་ཆེར་རྒྱ་མཚོ་དང་འབྲེལ་བའི་ཆུས་གང་བའི་བར་བར་དུ་གླིང་རྣམས་དོད་པ།
དུམ་བུ་སོ་སོའི་རང་རང་གི་ཕྱེད་ནང་མར་གླིང་ཆེན་རེ་རེ། དེ་སོ་སོ་ལ་གླིང་ཕྲན་བདུན་སྟོང་བདུན་སྟོང་གིས་བསྐོར་བ།
ཕྱོགས་བཞིའི་གླིང་ཆེན་དབུས་མ་ལ་ནི་ཤར་དུ་ལུས་འཕགས་གླིང་ཟླ་གམ་གྱི་རྣམ་པ་དཔག་ཚད་བདུན་སྟོང་དང་། ལྷོར་འཛམ་བུའི་གླིང་ཆུང་ངུ་གྲུ་གསུམ་རྩེ་ནང་དུ་བསྟན་པ་དཔག་ཚད་

བརྒྱད་སྟོང་དང་། བྱང་དུ་སྒྲ་མི་སྙན་ཟླུམ་པོ་དཔག་ཚད་དགུ་སྟོང་དང་། ནུབ་ཏུ་བ་ལང་སྤྱོད་གྲུ་བཞི་དཔག་ཚད་ཁྲིའི་ཚད་དང་ལྡན་པ། སའི་ཁོར་ཡུག་གི་ཕྱིའི་ཆུའི་ཁོར་ཡུག་ལ་ལན་ཚྭའི་རྒྱ་མཚོ་ཞེས་བྱ་ཞིང་།
མེའི་ཁོར་ཡུག་ལ་རྡོ་རྗེ་རི་དང་རྟ་གདོང་གི་མེ་ཞེས་ཀྱང་བྱའོ༎ ས་ཆུ་མེ་རླུང་གི་དཀྱིལ་འཁོར་གྱི་དབུས་སུ་སྟེང་ནས་རིམ་པ་བཞིན་ལྷ་མ་ཡིན་དང་། ཀླུ་དང་། གསེག་མའི་ཆུའི་དམྱལ་བ་དང་།
བྱེ་མའི་ཆུ་དང་། འདམ་གྱི་ཆུའི་དམྱལ་བ་དང་། དུ་བ་མི་བཟད་པ་དང་། མེའི་དམྱལ་བ་དང་། མུན་པ་ཆེན་པོ་དང་། ངུ་འབོད་དང་། ཁབ་རྩེའི་དམྱལ་བ་རྣམས་གནས། ལྷུན་པོ་ལ་རྒྱལ་ཆེན་རིས་བཞི་དང་། སུམ་ཅུ་རྩ་གསུམ་པ་གནས་ཤིང་།
རི་རབ་ཀྱི་སྟེང་གི་ནམ་མཁའ་དཔག་ཚད་ཉི་ཁྲི་ལྔ་སྟོང་གི་ཚད་ལ་འཐབ་བྲལ། དགའ་ལྡན། འཕྲུལ་དགའ། གཞན་འཕྲུལ་དབང་བྱེད་རྣམས་གནས་ཏེ། དེ་ལྟར་ན་དམྱལ་བ་དང་ཡི་དྭགས་དང་དུད་འགྲོ་དང་།
ལྷ་མ་ཡིན་དང་མི་དང་འདོད་ལྷ་རིས་དྲུག་སྟེ་འདོད་ཁམས་གནས་རིགས་བཅུ་གཅིག་གོ། དེའི་སྟེང་དུ་དཔག་ཚད་ལྔ་ཁྲིའི་ཚད་ཀྱི་ནམ་མཁའ་ལ་ཟད་པར་ས་ཆུ་མེ་རླུང་གི་གནས་བཞི་བཞི་སྟེ། ཚངས་རིས།
ཚངས་པ་མདུན་ན་འདོན། ཚངས་ཆེན། འོད་ཆུང་། ཚད་མེད་འོད། འོད་གསལ། དགེ་ཆུང་། ཚད་མེད་དགེ། དགེ་རྒྱས། སྤྲིན་

མེད། བསོད་ནམས་སྐྱེས། འབྲས་བུ་ཆེ། མི་ཆེ་བ། མི་གདུང་བ། ཤིན་ཏུ་མཐོང་། འོག་མིན་ཏེ་གཟུགས་ཁམས་གནས་རིགས་བཅུ་དྲུག་གོ། དེའི་སྟེང་གི་ནམ་མཁའ་དཔག་ཚད་ཉི་ཁྲི་ལྔ་སྟོང་ལ་ནམ་མཁའ་མཐའ་ཡས། རྣམ་ཤེས་མཐའ་ཡས།
ཅི་ཡང་མེད་པའི་སྐྱེ་མཆེད། འདུ་ཤེས་མེད་འདུ་ཤེས་མེད་མིན་ཏེ་གཟུགས་མེད་པ་བཞི་གནས་སོ༎ དེ་ལྟར་ན་འོག་རླུང་གི་མཐའ་ནས་སྲིད་རྩེའི་བར་དང་། ཐད་ཀར་རླུང་གི་མཐའ་ནས་རླུང་གི་མཐའི་བར་གཉི་ག་དཔག་ཚད་འབུམ་ཕྲག་བཞི་པ་ཡིན་ནོ༎
དེ་ཡང་མི་མཇེད་འཇིག་རྟེན་གྱི་ཁམས་དབུས་སུ་བྱས་ནས། ཕྱོགས་བཅུ་ཀར་དེ་ལྟ་བུ་སྟོང་ཕྲག་རེ་རེ་གནས་པ་ལ་སྟོང་གཅིག་པ་ཞེས་བྱ་ལ། དེ་ལ་ནི་འཇིག་རྟེན་གྱི་ཁམས་ཐེར་འབུམ་བརྒྱད་ས་ཡ་ཕྲག་བཅུ་གཉིས་དྲུག་སྟོང་དང་གཅིག་ཡོད་དོ༎
ཕྱོགས་བཅུ་གར་སྟོང་ཕྲག་གཉིས་ཡོད་པ་ནི་སྟོང་གཉིས་པ་ཡིན་ལ། དེ་ལ་ནི་ཐེར་འབུམ་དྲུག་ཅུ་རྩ་བཞི་བྱེ་བ་བཞི་ས་ཡ་བརྒྱད་ཁྲི་ཉིས་སྟོང་དང་གཅིག་ཡོད་དོ༎
ཕྱོགས་བཅུ་གར་སྟོང་ཕྲག་གསུམ་པ་ནི། སྟོང་གསུམ་གྱི་འཇིག་རྟེན་ཞེས་བྱ་བ་ལྷན་ཅིག་ཏུ་འཆགས་པ་ཡིན་ལ། དེ་ལ་ནི་ཁྲག་ཁྲིག་གཉིས་ཐེར་འབུམ་བཅུ་དྲུག་ས་ཡ་ཕྲག་བརྒྱ་རྩ་བརྒྱད་ཁྲི་བརྒྱད་སྟོང་དང་གཅིག་ཡོད་དོ༎
དེ་ལྟ་བུའི་འཇིག་རྟེན་གྱི་ཁམས་དེ་ཉིད་དུ་སེམས་ཅན་རྣམས་ལ་

སངས་རྒྱས་ཀྱི་སྣང་བ་འབྱུང་བས་སངས་རྒྱས་ཀྱི་ཞིང་ཞེས་བྱ་སྟེ་མ་དག་པའི་ཞིང་ངོ་༎ མེ་ཏོག་གི་གཞིའི་སྙིང་པོའི་རྒྱན་བཀོད་པ་ལ་སོགས་པ་ཤིན་ཏུ་རྣམ་པར་དག་ཅིང་དབང་བསྒྱུར་བའི་རྣམ་པར་རིག་པའི་མཚན་ཉིད་ཅན་གྱི་ཞིང་ནི་ས་ཐོབ་པ་ཡན་ཆད་ཀྱི་ཏིང་ངེ་འཛིན་གྱི་སྤྱོད་ཡུལ་ཏེ་དག་པའི་ཞིང་ངོ་༎
ཞིང་འདིའི་འོག་མིན་ལས་གྱེན་དུ་འཕགས་པའི་ནམ་མཁའི་ཟད་བར་གྱི་གནས་སུ་ལོངས་སྤྱོད་རྫོགས་པའི་སྐུའི་རྣམ་པ་ལ་སངས་རྒྱས་དང་བྱང་ཆུབ་སེམས་དཔའི་འཁོར་གྱི་རྣམ་པས་བསྐོར་ཏེ་བཞུགས་པ་དང་།
ལྕང་ལོ་ཅན་ནམ་རོ་ལྡན་ན་གསང་བ་པའི་བདག་པོ་ཕྱག་ན་རྡོ་རྗེ་བཙུན་མོ་དང་། རྡོ་རྗེ་སྡེ་དང་དཔུང་བཟང་ལ་སོགས་པའི་སྲས་དང་བཅས་པ་དང་།
འཛམ་བུའི་གླིང་གི་ལྷོ་ཕྱོགས་ཀྱི་རྒྱ་མཚོ་ན་རི་པོ་ཏཱ་ལ་ན་སྤྱན་རས་གཟིགས་སྒྲོལ་མ་ལ་སོགས་པའི་འཁོར་དང་བཅས་ཏེ་བཞུགས་པ་དང་། ས་འོག་ན་སངས་རྒྱས་ཀླུ་དང་རབ་གཏུམ་མའི་ཚུལ་བཟུང་ནས་བཞུགས་པ་དང་།
མིའི་ཡུལ་ན་ཁྲོ་བོ་བཅུ་བཙུན་མོ་དང་བཅས་པ་དང་། གནས་དང་ཞིང་ལ་སོགས་པ་ཆེན་པོ་དང་འབྲིང་དང་ཆུང་ངུ་རྣམས་ན་དཔའ་བོ་དང་རྣལ་འབྱོར་མ་མང་དུ་བཞུགས་པས་འགྲོ་བ་རྣམས་རྗེས་སུ་འཛིན་པར་མཛད་དོ༎
༎བྱེ་བྲག་ཏུ་འཛམ་བུའི་གླིང་ཆུང་ངུ་ཉིད་ལ་ལྷོ་ནས་བྱང་དུ་རིམ་པ་བཞིན་འཕགས་པའི་ཡུལ་དང་།

བོད་དང་། ལི་དང་། རྒྱ་ནག་དང་། ཤམྦྷ་ལ་དང་། གངས་ལྡན་རྣམས་གནས་ཤིང་། དེ་ཡང་འཕགས་པའི་ཡུལ་ནི་འཕགས་པ་རྣམས་འབྱོན་པའི་ཡུལ་ཡིན་པས་དེ་སྐད་དུ་གྲགས་ལ། རྒྱ་ནག་ལས་ལོགས་སུ་གར་ནས་གནས་པས་རྒྱ་གར་ཞེས་པ།
མ་ག་དྷ་དང་། ཨངྒ་དང་། ཡངས་པ་ཅན་དང་། མཉན་ཡོད་དང་། ཝཱ་རཱ་ཎ་སཱི་དང་། གནས་བཅས་དང་། སེར་སྐྱའི་གཞི་རྣམས་ཡོད་ཅིང་ཤར་ཕྱོགས་ན་བྷངྒ་ལ་དང་། ལྷོ་ཕྱོགས་ན་ཀཽ་ཤམྦི་དང་། བཻ་དྷརྦྷ་དང་།
ནུབ་ཕྱོགས་ན་མ་ཁ་དང་ཁ་ཆེ་ལ་སོགས་པ་ཡོད་པའོ༎ བོད་ནི་བྷོ་ཊ་ཅེས་པ་ཟུར་ཉམས་པས་བོད་དུ་གྲགས་པ། གྲོང་བྱེ་བ་ཆགས་པའི་སའི་ཁྱོན་ཡོད་པའོ༎ ལི་ནི་སྔོན་ཆུས་གང་བ་ལ་ཤཱ་རིའི་བུའི་འཁར་གསིལ་དང་།
རྣམ་སྲས་ཀྱི་མདུང་རྩེས་མཚོ་བྲལ་ཏེ་སངས་རྒྱས་ཤཱཀྱ་ཐུབ་པ་ས་དེར་བྱོན་ནས། རྒྱལ་བ་བཞིའི་མཆོད་རྟེན་གོ་མ་ས་ལ་གནྡྷ་ཡོད་པ་གཟིགས་ཏེ། ལོ་བརྒྱ་ན་ཡུལ་འདིར་དམ་པའི་ཆོས་དར་བར་འགྱུར་རོ་ཞེས་ལུང་བསྟན་པ་བཞིན་རྒྱལ་པོ་ས་ནུ་སོགས་ལི་རྗེ་རབས་བཅས་བྱུང་བ་དེ་ཡིན་ལ་ཁ་ཤའི་ཡུལ་ཞེས་ཀྱང་ཟེར་རོ༎
རྒྱ་ནག་ནི་རྒྱ་ནག་དང་རྒྱ་ནག་ཆེན་པོ་གཉིས་ལས་འདི་ནི་རྒྱ་ནག་སྟེ་གྲོང་བྱེ་བའི་བདག་ཉིད་ཅན་ནོ༎
རྒྱ་ནག་ཆེན་པོ་ནི་འདི་མིན་ཏེ། དེ་ནི་མཧཱ་ཙི་ན་ཞེས་པ་ཟུར་ཉམས་པས་སྨན་ཙེ་ཞེས་ཟེར་བ་ཤར་ཕྱོགས་

ན་ཡོད་པ་འདིའོ༎ ཤམྦྷ་ལ་ནི་བདེ་འབྱུང་གིས་བཟུང་བ་ཞེས་ཏེ་ལྷ་དབང་ཕྱུག་ཆེན་པོའི་གནས་སོ༎ ཡུལ་དེ་ཡང་རྒྱར་དཔག་ཚད་སུམ་སྟོང་ཡོད་པ། མཐའ་མ་གངས་རིའི་མུ་འཁྱུད་ཀྱིས་བསྐོར་ཞིང་། ཆུས་བཅད་པས་ས་པདྨ་འདབ་བརྒྱད་ཀྱི་རྣམ་པར་གནས་པ།
དེའི་དབུས་ན་དཔག་ཚད་སྟོང་ཕྲག་གཅིག་པའི་ལྟེ་བ་ཟླུམ་ཞིང་མཐོ་བ་གངས་རིས་བསྐོར་བས་ཀཻ་ལ་ཤར་གྲགས་པ། དེའི་དབུས་ན་ལྷས་བརྩིགས་པའི་ཕོ་བྲང་ཀ་ལཱ་པ་ཞེས་བྱ་བའི་གྲོང་ཁྱེར་མཆུ་ཞེང་དཔག་ཚད་བཅུ་གཉིས་པ།
གྲོང་བྱེ་བས་ཉེ་བར་བསྐོར་བ་ཡོད་དེ། དེར་བྱང་ཆུབ་སེམས་དཔའ་དང་ཁྲོ་བོའི་རྒྱལ་པོ་རྣམས་ཀྱི་སྤྲུལ་པ་ཆོས་ཀྱི་འཁོར་ལོས་བསྒྱུར་བའི་རྒྱལ་པོ།
སེམས་ཅན་མཐའ་དག་ལ་དེ་བཞིན་གཤེགས་པའི་ཆོས་རབ་ཏུ་སྟོན་པར་མཛད་པ། ཀླ་ཀློ་ལ་སོགས་པའི་ཆོས་ངན་པ་འཇོམས་པར་མཛད་པ། སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་དང་དཔེ་བྱད་བརྒྱད་ཅུ་དང་། མངོན་པར་ཤེས་པ་ལྔ་ལ་སོགས་པ་དབང་ཕྱུག་གི་ཡོན་ཏན་ཡོངས་སུ་རྫོགས་པ།
སེང་གེའི་ཁྲི་ལ་དབང་བསྐུར་ནས་ལོ་བརྒྱ་བཞུགས་པ་ཤ་སྟག་རྒྱུན་ཆགས་སུ་འབྱུང་ཞིང་། ཀ་ལཱ་པའི་གྲོང་གི་ལྷོ་ཕྱོགས་ན་མ་ལ་ཡའི་སྐྱེད་མོས་ཚལ་དང་།
ཚལ་དེའི་ཤར་ན་ཉེ་བའི་ཡིད་ཀྱི་མཚོ་དང་། ནུབ་ན་པདྨ་དཀར་པོའི་མཚོ་ཡོད་དེ། དེ་གསུམ་ཀ་ཚད་མཉམ་པ་

དཔག་ཚད་བཅུ་གཉིས་བཅུ་གཉིས་སོ༎ ཡུལ་དེའི་ཆུ་བོ་སྔོན་པའི་བྱང་དུ་རུ་ག་མ་དང་། དེའི་བྱང་དུ་སུ་རམྨ་དང་། ཆུ་དེའི་ལྷོར་ཙམྤ་ཀ་དང་། སྤྲེའུ་དང་གསེར་ཞས་༼ཞེས་༽པའི་ཡུལ་ལ་སོགས་པ་ཡུལ་ཆེན་པོ་བཅུ་གཉིས་བཅུ་གཉིས་ཕྱི་རོལ་གྱི་འདབ་མ་རེ་རེ་ལ་ཡོད་ལ།
དེ་རེ་རེར་ཡང་གྲོང་འབུམ་ཕྲག་རེ་རེས་བརྒྱན་པའི་ཡུལ་འཁོར་བརྒྱ་ཕྲག་རེ་རེ་ཡོད་ཅིང་། ཡུལ་ཆེན་པོ་རེ་རེ་ལ་དབང་བསྒྱུར་བའི་ལྷ་དང་ལྷ་མ་ཡིན་དང་།
ཀླུའི་སྤྲུལ་པའི་རྒྱལ་པོ་རེ་རེ་ཡོད་པས་རྒྱལ་པོ་དགུ་བཅུ་རྩ་དྲུག་གི་ཆོས་ཀྱི་འཁོར་ལོས་བསྒྱུར་བའི་རྒྱལ་པོའི་བཀའ་ཉན་ཞིང་འདུད་པར་བྱེད་དོ༎ དེ་ལྟར་ན་འདབ་མ་རྣམས་ལ་གྲོང་བྱེ་བ་ཕྲག་དགུ་བཅུ་རྩ་དྲུག་ཡོད་དོ༎
གངས་ལྡན་ནི་འཛམ་བུའི་གླིང་གི་བྱང་གི་གྲུ་གངས་ཀྱི་ཕུང་པོར་གྱུར་པ་ཤམྦྷ་ལའི་གངས་དང་འབྲེལ་བའོ༎ ༎མི་རྣམས་ཀྱི་ཚེ་ལོ་སྟོང་བརྒྱད་བརྒྱ་པ་ལས་མར་རིམ་གྱིས་བྲི་སྟེ་ཚེ་ལོ་བརྒྱ་པར་གྱུར་པ་ན།
འདི་རྣམས་དགྲོལ་བའི་སླད་དུ་སྲས་དང་བཅས་པ་རྒྱལ་བའི་བདག་པོ་ལས་ཀྱི་སར་ནི་རབ་ཞུགས་ཏེ༎ མང་ལ་ནི་རབ་ཏུ་བཟུང་བ་མཛད་ཅིང་མཆོག་གི་ཐུགས་རྗེ་དག་གིས་བྱང་ཆུབ་བསྐྱེད་པ་མཛད་ནས་ནི༎
ཉོན་མོངས་དང་ནི་བདུད་རྣམས་བཅོམ་ནས་ས་ཡི་སྟེང་གི་གནས་སུ་ཆོས་ཀྱི་འཁོར་ལོ་རབ་བསྐོར་ཏེ༎ སྤྲུལ་པ་སྒྱུ་མ་མཛད་ནས་སླར་ཡང་བཅོམ་ལྡན་འདས་ནི་དག་པའི་

སྐུ་ཅན་དེ་ཉིད་ཁོ་ནའོ༎ ཞེས་གསུངས་པ་ལྟར། ཆུ་བོ་གངྒཱའི་འགྲམ་གྲོང་ཁྱེར་སེར་སྐྱར་འཇམ་དཔལ་གྱི་སྤྲུལ་པ་རྒྱལ་པོ་ཟས་གཙང་མ་བྱུང་སྟེ། སྤྱན་རས་གཟིགས་ཀྱི་སྤྲུལ་པ་སྒྱུ་འཕྲུལ་ཆེན་མོ་བཙུན་མོར་བྱས་ནས་རྒྱལ་སྲིད་ལ་སྤྱོད་དོ༎
དེའི་ཚེ་དགའ་ལྡན་གྱི་དམ་པ་ཏོག་དཀར་པོ་དེས་མི་ཕམ་པ་རྒྱལ་ཚབ་ཏུ་བསྐོས་ནས། དཔྱིད་ཟླ་ཐ་ཆུང་གི་ཉའི་མཚན་ཕྱེད་ལ་རང་ཉིད་གླང་པོ་ཆེའི་གཟུགས་ཅན་གྱི་བར་སྲིད་མཛད་དེ།
སྒྱུ་འཕྲུལ་ཆེན་མོ་གསོ་སྦྱོངས་བླངས་པའི་གློ་གཡས་པར་ཞུགས་ནས་ལྷུམས་སུ་ཙན་དན་གྱི་ཁང་བུ་བརྩེགས་པར་བྱིས་པ་ཟླ་དྲུག་ལོན་པའི་ཚད་ཙམ་པ་མཚན་དང་དཔེ་བྱད་ཀྱིས་བརྒྱན་ཅིང་ན་བཟའ་དང་བཅས་པ་སྐྱིལ་མོ་ཀྲུང་གིས་བཞུགས་ཏེ།
ཚངས་པས་ཕུལ་བའི་ཟིལ་དངར་བཞེས་པས་སྐུ་ལུས་རྟས་པར་མཛད་ཅིང་ཟླ་བ་བཅུ་ཚང་བར་བཞུགས་ནས། སྦོའི་༼དབོ་༽ཟླ་བའི་ཁྱིམ་ཞག་གི་ཚེས་བརྒྱད་དང་། ཚེས་ཞག་གི་ཉ་ལ་ལུམྦི་ནཱིའི་ཚལ་དུ་སྐུ་བལྟམས།
ཡབ་ཀྱིས་དོན་གྲུབ་ཏུ་མཚན་བཏགས། ཞག་བདུན་ན་ཡུམ་འདས་ཏེ་སུམ་ཅུ་རྩ་གསུམ་དུ་སྐྱེས། ཟླ་བ་བཞིན་སེར་སྐྱའི་ཕོ་བྲང་དུ་བྱོན་ཏེ། ཡབ་ཀྱིས་སྲུ་སྐྱེ་དགུའི་བདག་མོ་སྒྱུ་འཕྲུལ་མ་མར་བསྐོས།
དེའི་ཚེ་ཤཱཀྱའི་གཏུམ་མོའི་ཚོགས་རྣམས་འདིས་ཐུབ་པ་བཞིན་དུ་གྱུར་པ་དང་རང་ཉིད་ཐུབ་པ་བཞིན་ཞི་བར་གནས་པས།

ཤཱཀྱ་ཐུབ་པ་ཞེས་མཚན་གཉིས་པ་བཏགས། ཤཱཀྱ་རྣམས་ཀྱི་ལྷ་གནོད་སྦྱིན་ཤཱཀྱ་འཕེལ་སོགས་འཇིག་རྟེན་སྐྱོང་བ་རྣམས་ཀྱིས་འདིའི་ཞབས་ལ་ཕྱག་བྱས་པས་ལྷའི་ཡང་ལྷ་ཞེས་མཚན་གསུམ་པ་བཏགས། དྲང་སྲོང་ནག་པོ་ཉོན་མོངས་མེད་ཀྱིས་སངས་རྒྱས་སུ་འགྱུར་བར་ལུང་བསྟན།
དགུང་ལོ་ལྔ་པ་ལ་དབུ་སྐྲ་བྲེགས་ཤིང་། དྲུག་པ་ལ་གཙུག་ཕུད་བཞག་ནས་གསེར་གཞོང་དུ་འབྲས་ཆེན་གསོལ་བ་མ་མས་བཀག་ཀྱང་མ་ཐུབ་པས་གླང་པོ་ཆེ་ལྔ་བརྒྱ་ལ་སྣོད་ཏེ་བཏགས་ཏེ་འཕྲོག་པར་བརྩམས་པ་ན།
མཛུབ་མོས་གླང་ཆེན་དེ་དག་ཚུར་དྲངས་པས། འདིའི་ལག་པ་གཉིས་ཀྱིས་གླང་པོ་སྟོང་ཐུབ་པོ་ཞེས་མཚན་བཞི་པ་གླང་པོ་སྟོང་ཐུབ་ཏུ་བཏགས། ཀུན་གྱི་བཤེས་གཉེན་སོགས་སློབ་དཔོན་རྣམས་ལས་ཡི་གེ་ལ་སོགས་པ་སློབ་པ་ལྟར་མཛད་ནས།
བཟོ་དང་སྒྱུ་རྩལ་གྱི་གནས་མཐའ་དག་ལ་བྱང་བར་འགྱུར། དགུང་ལོ་བཅུ་དྲུག་རྫོགས་པ་ན་ཤཱཀྱ་ལག་ན་བེ་ཅོན་གྱི་བུ་མོ་ལྷ་མོ་དཔལ་ཆེན་མོའི་སྤྲུལ་པ་གྲགས་འཛིན་ནམ་ས་འཚོ་མ་ཞེས་པ་རུ་མཚོན་དུ་བཞག་ནས།
བརྒྱ་བྱིན་གྱི་སྤྲུལ་པ་ལྷ་སྦྱིན་ལ་སོགས་པ་ཤཱཀྱ་ལྔ་བརྒྱ་དང་སྒྱུ་རྩལ་མཐའ་དག་འདྲེན་༼འགྲན་༽པ་ལས་རྒྱལ་བ་དང་།
བཅུ་བདུན་པ་ལ་ཡབ་ཀྱིས་རྒྱལ་ཚབ་ཏུ་བསྐོས་ཏེ། ས་འཚོ་མ་བཙུན་མོའི་འཁོར་བརྒྱད་ཁྲི་བཞི་སྟོང་དང་བཅས་པ་བདག་གིར་མཛད། དགུང་ལོ་

ཉེར་དགུ་པ་ལ་གྲོང་ཁྱེར་གྱི་སྒོ་བཞིར། རྒས་པ་དང་། ན་བ་དང་། འཆི་བ་དང་། རབ་ཏུ་བྱུང་བ་རྣམས་གཟིགས་པས། ཐ་སྐར་གྱི་ཟླ་བའི་ཚེས་བརྒྱད་ཀྱི་ཉིན་མངོན་པར་འབྱུང་བའི་ཐུགས་སྐྱེས་པ་ན། ད་ནི་ཞག་བདུན་ལ་རབ་ཏུ་མ་བྱུང་ན་འཁོར་ལོས་བསྒྱུར་བའི་རྒྱལ་པོར་འགྱུར་རོ་ཞེས་མཚན་མཁན་རྣམས་ཀྱིས་ལུང་བསྟན་པ་ཐོས་ནས།
ཤཱཀྱང་རྣམས་ཀྱིས་མེལ་ཚེ་བྱས་ཏེ་བསྲུངས་པ་ན་ཉའི་མཚན་མོ་གྲགས་འཛིན་མའི་མངལ་དུ་རྡོ་རྗེ་སེམས་དཔའི་སྤྲུལ་པ་སྒྲ་གཅན་འཛིན་བཟང་པོ་སྲས་ཀྱི་ཚུལ་དུ་བརྫུས་ཏེ་སྐྱེས།
ནམ་ཕྱེད་ན་རྟ་བསྔགས་ལྡན་ལ་བཅིབས། ལྷ་རྣམས་ཀྱིས་བསྐོར་ནས་ནམ་མཁའ་ལ་འཕགས་ཏེ་ཤར་ཕྱོགས་སུ་དཔག་ཚད་བཅུ་གཉིས་འདས་པ་ཡངས་པ་ཅན་དུ་བཞུགས་ནས།
དབུ་སྐྲ་རང་ཉིད་ཀྱིས་བཅད་དེ་རབ་ཏུ་བྱུང་། དེ་ཉིད་དུ་རིང་འཕུར་ལ་ཅི་ཡང་མེད་པ་དང་། གངྒཱ་བརྒལ་ཏེ་མ་ག་དྷར་ལྷག་སྤྱོད་ལས་སྲིད་རྩེའི་སེམས་དག་མངོན་དུ་མཛད་དེ་དགེ་སྦྱོང་གཽ་ཏ་མར་མཚན་གསོལ།
དེ་ནས་དཀའ་ཐུབ་ཀྱི་གནས་སུ་གདུང་བ་ལྔའི་སྦྱོར་བས་བཞུགས་པས་དྲང་སྲོང་རྣམས་ཀྱིས་དགེ་སྦྱོང་ཆེན་པོར་མཚན་གསོལ། དེ་ནས་ཆུ་ཀླུང་ནཻ་རཉྫ་ནའི་འགྲམ་དུ་དགུན་ཟླ་ཐ་ཆུང་གི་ཚེས་བརྒྱད་ནས་དབུགས་རྒྱུ་བ་བཅད་དེ་ལོ་དྲུག་ཏུ་མཁའ་ཁྱབ་ཀྱི་ཏིང་ངེ་འཛིན་ལ་མཉམ་པར་གཞག་ནས་

དཀའ་བ་སྤྱད། དགུང་ལོ་སོ་ལྔ་པ་དགུན་ཟླ་ར་བའི་ཚེས་བརྒྱད་ལ་ཕྱོགས་བཅུའི་སངས་རྒྱས་ཏིལ་གྱི་གང་བུ་བཞིན་ནམ་མཁའ་གང་བ་འདུས་ནས་སེ་གོལ་གཏོགས་ཏེ། བསམ་གཏན་འདི་ནི་རྣམ་དག་མིན༎ མཐར་ཐུག་ཐོབ་བྱེད་ཀྱང་འདི་མིན༎
ཁྱོད་ཀྱིས་འོད་གསལ་དམིགས་བྱ་སྟེ༎ ནམ་མཁའི་ངོས་ལྟ་མཆོག་ཡིན་ནོ༎ ཞེས་དབྱངས་གཅིག་གིས་གསུངས་པས། ཏིང་ངེ་འཛིན་དེ་བཏང་ནས་བཞེངས་ཏེ་རྣམ་སྨིན་གྱི་ལུས་དེར་བཞག་ནས་ཡེ་ཤེས་ཀྱི་ལུས་འོག་མིན་དུ་མངོན་བྱང་ལྔས་སངས་རྒྱས་ཏེ།
རི་རབ་ཀྱི་རྩེ་མོར་རྣལ་འབྱོར་གྱི་རྒྱུད་གསུངས་ནས། སླར་རྣམ་སྨིན་གྱི་ལུས་ལ་ཞུགས་ཏེ་ཟས་བསོད་པ་བཞེས་པས་སྟོབས་རྒྱས་ཤིང་སྔོན་ལས་མཛེས་པས་དགེ་སྦྱོང་མཛེས་པར་གྲགས།
དགུང་ལོ་སོ་དྲུག་པ་ས་ག་ཟླ་བའི་ཉའི་ཉིན་སྡེ་ཅན་གྱི་བུ་མོ་ལེགས་སྐྱེས་མས་བ་སྟོང་བཞོས་པ་ལན་བཅུ་དྲུག་ཏུ་ཉིང་ཁུར་བྱས་པའི་འོ་ཐུག་ཕུལ། དེ་གསོལ་མ་ཐག་མཚན་དཔེ་མཆོག་ཏུ་གསལ་ཞིང་འོད་འདོམ་གང་པས་བརྒྱན་པར་གྱུར།
ཉིན་ཕྱེད་ན་རྩྭ་ཚོང་བཀྲ་ཤིས་ལ་རྩྭ་བླངས་པ་བསྣམས་ཏེ། རྡོ་རྗེའི་གདན་ཆོས་ཀྱི་གཡེ་དགོན་པར་བྱང་ཆུབ་ཀྱི་ཤིང་དྲུང་དུ་གཤེགས་ནས། རྩྭའི་རྩེ་མོ་ནང་དུ་བསྟེན་པའི་སྟེང་དུ་ཞལ་ཤར་དུ་ཕྱོགས།
རྡོ་རྗེའི་སྐྱིལ་མོ་ཀྲུང་བཅས་ཏེ་སྐུ་དྲང་པོར་བསྲང་། ཕྱག་མཉམ་གཞག་མཛད་ནས་བཞུགས་ཏེ།

འོད་བཀྱེ་བས་བྱང་སེམས་མང་པོ་འཁོར་དུ་བསྡུས། བདུད་ཀྱི་གནས་ཐམས་ཅད་མུན་པར་མཛད་པས། བདུད་སྡིག་ཅན་གྱི་དམག་མི་འཁྲུགས་ཕྲག་གཅིག་གིས་ཆོ་འཕྲུལ་སྣ་ཚོགས་པ་བསྟན། མཚོན་ན་སྣ་ཚོགས་པ་འཕངས་པ་མེ་ཏོག་གི་ཆར་དུ་གྱུར།
བདུད་ཀྱིས་རྒྱུ་བསོད་ནམས་ལ་སྐུར་པ་བཏབ་པས། དཔང་པོར་ས་འདི་ཡོད་དོ་ཞེས་ཕྱག་གཡས་པ་ས་གནོན་གྱི་ཕྱག་རྒྱ་ས་ལ་བསྣུན་མ་ཐག་སའི་ལྷ་མོས་དཔང་པོ་བྱས་པས་བདུད་ཕམ། ཉི་མ་ནུབ་པ་ན་གཤིན་རྟེ་གཤེད་ཀྱི་སྐུར་བསྟན་ནས།
སྡིག་ཅན་མ་ཧེ་ལ་གཞོན་པ་བརྫིས་ཏེ་བཏུལ་ནས་གཤིན་རྗེ་གཤེད་དམར་ནག་གི་རྒྱུད་གསུངས། ནམ་གྱི་ཆ་སྟོད་ལ་བསམ་གཏན་བཞི་དང་། གུང་ལ་མངོན་ཤེས་ལྔ་བསྐྱེད་དེ།
སྔར་ནམ་མཁའ་གང་བའི་སངས་རྒྱས་རྣམས་ཀྱིས་བསྟན་པའི་རྡོ་རྗེའི་རྣལ་འབྱོར་ཐུགས་ཉམས་སུ་བཞེས་པས། སྐྱ་རེངས་འཆར་བའི་ཚེ་ཟླ་བ་ལ་དུས་མེ་ཞུགས་པ་དང་དུས་མཚུངས་པར་མངོན་པར་རྫོགས་པར་སངས་རྒྱས།
ས་འཚོ་མ་ལ་སྒྲ་གཅན་འཛིན་བཟང་པོ་བཙས། ཕྱག་ན་རྡོ་རྗེའི་སྤྲུལ་པ་ཀུན་དགའ་བོ་བདུད་རྩི་ཟས་ཀྱི་བུར་སྐྱེས། ས་གཡོས། འཇིག་རྟེན་སྣང་བར་བྱས། བདུད་རྣམས་ཕྱོགས་ཀུན་ཏུ་བྱེར་ཏེ་ཞག་བདུན་དུ་ཕྲད་པར་མ་གྱུར།
དེ་ནས་ཤིང་ཏཱ་ལ་བདུན་ཙམ་དུ་འཕགས་ཏེ། ལམ་གྱི་རྒྱུད་ནི་

ཆད། ཟག་པ་ཟད་དོ་ཞེས་ཆེད་དུ་བརྗོད་པས། ལྷ་རྣམས་ཀྱིས་མེ་ཏོག་གཏོར་ཏེ་མཆོད། སངས་རྒྱས་ཀྱི་མཐུས་ཀུན་ཏུ་བཟང་པོས་སངས་རྒྱས་ཕལ་པོ་ཆེའི་ཆོས་ཀྱི་རྣམ་གྲངས་བཤད། ཞག་བདུན་ཕྲག་དང་པོ་ལ་སྤྲུལ་པའི་སྐུ་མེའི་ཁམས་ལ་ཞུགས་ནས་བྱང་ཆུབ་ཀྱི་ཤིང་དྲུང་དུ་སྐྱིལ་ཀྲུང་མ་བཤིག་པར་བཞུགས།
མངོན་པར་བྱང་ཆུབ་པའི་སྐུ་ནི་འདོད་ལྷའི་གནས་སུ་བྱོན་ཏེ་ཕྱོགས་བཅུའི་རྒྱལ་སྲས་འདུས་ནས་ཆོས་བཅུ་བསྟན།
བདུན་ཕྲག་གཉིས་པ་ལ་དབང་བསྒྱུར་གྱིི་གནས་སུ་རྡོ་རྗེ་སྙིང་པོས་ས་བཅུ་པ་དང་། སྟོན་པས་རྣམ་སྣང་མངོན་བྱང་གི་རྒྱུད་གསུངས། སྤྲུལ་པའི་སྐུས་ནི་སྟོང་གསུམ་ཞབས་ཀྱིས་བཅགས། གསུམ་པ་ལ་བྱང་ཆུབ་ཀྱི་སྙིང་པོར་སྤྱན་མི་འཛུམ་པར་གཟིགས།
བཞི་པ་ལ་འཛམ་བུའི་གླིང་མཐའ་དག་ཞབས་ཀྱིས་བཅགས། ལྔ་པ་ལ་ཀླུ་བཏང་ཟུང་གི་གནས་སུ་བཞུགས། དྲུག་པ་ལ་ཤིང་ནྱ་གྲོ་དྷར་སྐྱོང་གི་དྲུང་དུ་བཞུགས། བདུན་པ་ལ་ཤིང་སྒྲོལ་རྒྱུའི་ཚལ་དུ་བཞུགས་ཏེ་ཚོང་པ་ག་གོན་དང་བཟང་པོས་སྦྲང་རྩིའི་འདག་ཁུ་ཕུལ་བ་རྒྱལ་ཆེན་བཞིས་ཕུལ་བའི་ལྷུང་བཟེད་དུ་བཞེས་ཏེ་ཤིས་པ་བརྗོད།
ཟབ་ཞི་རྡུལ་བྲལ་འོད་གསལ་འདུས་མ་བྱས༎
བདུད་རྩིའི་ཆོས་འདི་བདག་གིས་ཐོབ་པར་གྱུར༎ བདག་གིས་བསྟན་ཀྱང་གཞན་གྱིས་མི་ཤེས་ཏེ༎ མི་སྨྲ་ནགས་འདབས་གནས་པར་

བྱའོ་སྙམ༎ ཞེས་གསུངས་ཏེ་ཐུགས་ལས་ཆུང་ངུར་བཞུགས་པ་ན། ཚངས་པ་གཙུག་ཕུད་ཅན་དང་བརྒྱ་བྱིན་གྱིས་བཅོམ་ལྡན་འདས་ཞེས་མཚན་གསོལ་ནས་ཆོས་གསུང་བར་བསྐུལ་བས་གནང་སྟེ། རི་ཡ་གའི་ཕྱོགས་སུ་བྱོན་ནས་ཀུན་ཏུ་རྒྱུ་ཉེར་འགྲོ་ལ།
ང་ལ་སློབ་དཔོན་གང་ཡང་མེད༎ ང་དང་འདྲ་བ་ཡོད་མ་ཡིན༎ ང་ནི་གཅིག་པུ་རྫོགས་སངས་རྒྱས༎ བསིལ་གྱུར་ཟག་པ་མེད་པ་ཡིན༎ ཞེས་གསུངས་པས། ཁྱོད་ནི་སངས་རྒྱས་ལགས་སོ་ཞེས་སངས་རྒྱས་སུ་མཚན་གསོལ་ཏོ༎
དེ་ནས་རིམ་གྱིས་ཆུ་སྟོད་ཅན་གྱི་ཚེས་བདུན་ལ་ཝཱ་རཱ་ཎ་སཱིར་བྱོན། ཚེས་བརྒྱད་ལ་རྒྱལ་སྲས་སེམས་བསྐྱེད་མ་ཐག་ཏུ་ཆོས་འཁོར་བསྐོར་བ་ཞེས་པས་གསེར་གྱི་འཁོར་ལོ་རྩིབས་སྟོང་པ་ཕུལ་ཏེ་གསོལ་བ་བཏབ་པས་ཐོ་རེངས་ཀཽཎྜི་ནྱ་སོགས་ལྔ་སྡེ་ལ་བདེན་བཞིའི་ཆོས་བསྟན་པས་དགྲ་བཅོམ།
དེ་དང་དུས་གཅིག་ཏུ་བྱམས་པ་སོགས་རྒྱལ་སྲས་རྣམས་ལ་དོན་དམ་པའི་ཚུལ་ལ་འཇུག་པའི་ཐེག་པ་ཆེན་པོའི་ཆོས་བསྟན་པས།
དེ་དག་གིས་དེ་བཞིན་གཤེགས་པ་ཞེས་མཚན་གསོལ་ཏོ༎ དེ་ནས་གྲགས་པ་སོགས་ཉེ་བའི་ལྔ་སྡེ་དང་། དྲག་པོ་སོགས་ལྔ་བཅུ་སྡེ་དང་། ཀཱ་ཏྱའི་བུ་འཁོར་ལྔ་བརྒྱ་དང་བཅས་པ་དང་། སླར་ཡང་མ་ག་དྷར་བྱོན་ནས་འཆར་ཀ་སོགས་བཟང་སྡེའི་ཚོགས་དྲུག་ཅུ་

རྣམས་ལ་ཆོས་བསྟན་པས་དགྲ་བཅོམ་སྟེ་ལྗོངས་རྒྱུ་བར་བཏང་། སྟེང་རྒྱས་འོད་སྲུང་སོགས་རལ་པ་ཅན་སྟོང་རབ་ཏུ་ཕྱུང་སྟེ་རི་གཡར་བཞུགས་པ་ན། དྲང་སྲོང་སྒྲོན་མེས་ཐམས་ཅད་མཁྱེན་པ་ཞེས་མཚན་གསོལ་ཏོ༎
རྒྱལ་པོ་གཟུགས་ཅན་སྙིང་པོས་འོད་མའི་ཚལ་བྱ་ཀ་ལནྡ་ཀ་གནས་པའི་ཀུན་དགའ་ར་བ་ཕུལ་བ་བཞེས། ལུས་འཕགས་ཀྱི་རིའི་དབང་པོའིའ་བྲག་ནྱ་གྲོ་དྷའི་ཕུག་ཏུ་མེའི་ཁམས་ལ་སྙོམས་པར་ཞུགས། བརྒྱ་བྱིན་སྟན་དེ་ཉིད་ལ་ཤི་འཕོས་ནས་སྟན་དེ་ཉིད་ལ་སྐྱེ་བར་མཛད།
སྒྲིབ་པ་རྣམ་སེལ་གྱི་སྤྲུལ་པ་ཤཱ་རིའི་བུ་དང་། མཽངྒལ་གྱི་བུ་འཁོར་ཉིས་བརྒྱ་ལྔ་བཅུ་དང་བཅས་པ་རབ་ཏུ་ཕྱུང་། དེ་དག་དང་འོད་སྲུང་འཁོར་དང་བཅས་པ་ལ་དགེ་སློང་སྟོང་ཉིས་བརྒྱ་ལྔ་བཅུར་གྲགས།
འོད་སྲུང་ཆེན་པོ་དང་། གསུས་པོ་ཆེ་དང་། བལྟ་ན་སྡུག་སོགས་རབ་ཏུ་ཕྱུངས༼བྱུང་༽། སོ་བརྒྱད་པ་ལ་མགོན་མེད་ཟས་སྦྱིན་གྱིས་མཉན་ཡོད་དུ་སྤྱན་དྲངས་ཏེ་རྒྱལ་བྱེད་ཚལ་ཕུལ་བ་བཞེས།
གསལ་རྒྱལ་གཞོན་ནུ་དཔེའི་མདོས་བཏུལ། ཞེ་གཅིག་པ་ལ་ནག་པོ་འཆར་ཀས་སྤྱན་དྲངས་ནས་སེར་སྐྱའི་གཞིར་གཤེགས་ཏེ་ཡབ་སྲས་མཇལ། ནྱ་གྲོ་དྷའི་ཀུན་དགའ་ར་བ་བཞེས།
ཕུ་བོ་གསུམ་དང་ཡབ་བདེན་པ་ལ་བཀོད། ཀུན་དགའ་བོ། གཅུང་མཛེས་དགའ་བོ། སྒྲ་གཅན་འཛིན། ཉེ་བ་འཁོར། བཟང་

ལྡན། མ་འགགས་པ། ནམ་གྲུ། ལྷ་སྦྱིན། ལེགས་སྐར། དྲུག་སྡེ་སོགས་རབ་ཏུ་བྱུང་། སླར་ཡང་མཉན་ཡོད་དུ་གཤེགས་ཏེ་རབ་འབྱོར། སྐུལ་བྱེད། གསེར་སའི་རྒྱལ་པོ་ཀ་པི་ན་སོགས་རབ་ཏུ་བྱུང་། དེ་ནས་ཡངས་པ་ཅན་གྱི་སྒྲ་ཅན་དུ་སྐྱེ་དགུའི་བདག་མོ་སོགས་ཤཱཀྱ་མོ་ལྔ་བརྒྱ་དང་གྲགས་འཛིན་མ་སོགས་རབ་ཏུ་བྱུང་སྟེ་འཁོར་རྣམ་བཞི་དང་ལྡན།
དམག་དཔོན་སེང་གེ་དང་ལི་ཙཱ་བི་རྣམས་ཀྱིས་སྤྲེའུ་རྫིང་གི་ཁང་པ་བརྩེགས་པ་ཕུལ་བ་བཞེས།
དེ་ནས་བཀྐུ་ལ་དང་། གྲོང་ཁྱེར་སློ་མ་ཅན་དུ་བྱམས་མའི་བུ་གང་པོ་སོགས་རབ་ཏུ་བྱུང་། ཞེ་ལྔ་པ་ལ་བྱ་རྒོད་ཕུང་པོའི་རིར་དེ་བཞིན་གཤེགས་པའི་སྙིང་པོའི་མདོ་གསུངས། ང་གཅིག་པ་ལ་བྱ་རྒོད་ཕུང་པོའི་རི་ལ་ཤེར་ཕྱིན་དང་དེ་བཞིན་གཤེགས་པའི་སྙིང་རྗེ་ཆེན་པོ་བསྟན་པ་གསུངས།
ལོ་དེའི་མཆུའི་ཟླ་བའི་ཚེས་གཅིག་ནས་ཉའི་བར་ལ་མཉན་ཡོད་དུ་ཆོ་འཕྲུལ་ཆེན་པོ་བསྟན་པས་མུ་སྟེགས་སྟོན་པ་དྲུག་བཏུལ།
དེ་ནས་སུམ་ཅུ་རྩ་གསུམ་དུ་གཤེགས་ཏེ་ཡུམ་བདེན་པ་ལ་བཀོད། སུམ་ཅུ་རྩ་གསུམ་ནས་བརྩམས་ཏེ་འདོད་གཟུགས་ཀྱི་ལྷ་རྣམས་དང་ལྷན་ཅིག་ལྷ་གནས་གོང་མ་གོང་མར་བྱོན་ནས་འོག་མིན་དུ་དམ་ཚིག་གསུམ་བཀོད་པའི་རྒྱུད་གསུངས།
དབྱུ་གུ་ཟླ་བའི་ཉེར་གཉིས་ལ་གྲོང་ཁྱེར་གསལ་ལྡན་དུ་ལྷ་ལས་བབས།

ལྷ་སྦྱིན་གྱིས་དགེ་འདུན་འཁོར་ལོའི་དབྱེན་བྱས་པ་མཆོག་ཟུང་གིས་བཟླུམས། ཀཽ་ཤམྦྷིར་གདེངས་ཅན་གྱི་ཀུན་དགའ་ར་བར་རྒྱལ་པོ་ཤར་པ་ཡང་དག་པའི་ལམ་ལ་བཀོད། ནམ་མཁའ་ལས་པོ་ཏཱ་ལར་གཤེགས་ཏེ་སྤྱན་རས་གཟིགས་ཀྱིས་དོན་ཞགས་ཀྱི་ཆོ་ག་སོགས་ཕུལ།
དཔལ་ཡོན་ཏན་འབྱུང་བའི་གྲོང་ཁྱེར་དུ་ཕྱག་ན་རྡོ་རྗེ་ལ་དབང་བསྐུར་བས་དེས་ཕྱག་རྡོར་དབང་བསྐུར་བའི་རྒྱུད་བཤད། འཕགས་རྒྱལ་དུ་རབ་སྣང་དད་པར་མཛད་ཅིང་གཅེར་བུ་པ་བདེན་སྨྲ་བྱང་ཆུབ་ཏུ་ལུང་བསྟན།
ཡངས་པ་ཅན་དུ་ལི་ཙཱ་བི་དྲི་མ་མེད་པར་གྲགས་པ་ལ་བསྐུལ་བས་དེས་མི་འཁྲུགས་པའི་ཞིང་ལག་པར་བླངས་ཏེ་ཞིང་འདིར་བཅུག ནྱ་གྲོ་དྷའི་ཕུག་ཏུ་བསོད་སྙོམས་གཅིག་གིས་དབྱར་གནས་མཛད་དེ།
དེར་སྤྲུལ་པ་བཞག་ནས་སྟོན་པ་ཉིད་རྒྱལ་བ་འཇུག་སྲེད་རྒྱལ་པོའི་ཞིང་དུ་གཤེགས་ཏེ་ཕྱོགས་བཅུའི་སངས་རྒྱས་དང་བགྲོ་བ་མཛད། མཐར་མ་སྐྱེས་དགྲ་གཞི་མེད་པའི་དད་པ་ལ་བཞག
དོན་དྲུག་པ་ལ་བྱ་རྒོད་ཕུང་པོའི་རིར་དམ་ཆོས་པདྨ་དཀར་པོ་གསུངས། དེ་ནས་ལྕང་ལོ་ཅན་དུ་ཕྱག་ན་རྡོ་རྗེ་ལ་བདེ་ཆེན་རལ་གཅིག་གི་རྒྱུད་གསུངས། བརྒྱད་ཅུ་པ་

ལ་ཡངས་པ་ཅན་དུ་བདུད་སྡིག་ཅན་གྱིས་མྱ་ངན་ལས་འདའ་བར་གསོལ་ཞིང་། མགར་བའི་བུ་ཙུནྡཱས་མྱ་ངན་ལས་མི་འདའ་བར་གསོལ་བ་བཏབ་པས་སྐུ་ཚེའི་འདུ་བྱེད་སྤངས་ཤིང་འཚོ་བའི་འདུ་བྱེད་བྱིན་གྱིས་བརླབས་ཏེ་ཟླ་བ་གསུམ་ན་མྱ་ངན་ལས་འདའ་བར་ལུང་བསྟན་ཏོ༎
༎སྟོན་པས་རྒྱུད་ཇི་ལྟར་གསུང་ཚུལ།དེ་ནས་འཕགས་པའི་ཡུལ་གྱི་ལྷོ་ཕྱོགས་སྔོན་གྱི་དྲང་སྲོང་གིས་འབྲས་སོ་བའི་ཆར་ཕབ་པས་འབྲས་སྤུངས་སུ་གྲགས་པ་ན།
མཚོའི་དབུས་སུ་ལྷས་བརྩིགས་པའི་ཤྲཱི་དྷཱ་ནྱ་ཀ་ཊ་ཀ་སྟེ་དཔལ་སོ་བའི་ཕུང་པོའམ་འབྲས་སྤུངས་ཀྱི་མཆོད་རྟེན་ཕྱེད་མཚོ་ནང་དུ་ནུབ་པ། ནང་གི་དཔངས་སུ་དཔག་ཚད་དྲུག་དང་རྒྱང་གྲགས་གཅིག་ཡོད་པ།
བུམ་པའི་ཕྱི་རོལ་གྱི་ཤར་དུ་ཁྱབ་འཇུག་དང་། ལྷོར་སྨིན་དྲུག་གི་བུ་དང་། ནུབ་ཏུ་ཚངས་པ་དང་། བྱང་དུ་དབང་ཕྱུག་གིས་བཙུགས་པའི་ཀ་བ་བདུན་བདུན་ཡོད་པས་རྒྱུ་སྐར་གྱི་དཀྱིལ་འཁོར་མཚོན་པ། དེའི་ཕྱི་རོལ་ཏུ་ར་བ་རིམ་གསུམ་སྒོ་གསུམ་རིམ་དང་ལྡན་པ་དེར་བཅོམ་ལྡན་འདས་སངས་རྒྱས་ཀྱི་མཐུས་གཤེགས་ཏེ།
རྡོ་རྗེ་སེང་གེའི་ཁྲི་ལ་ཞལ་ཤར་དུ་མངོན་པར་ཕྱོགས་ནས་བཞུགས་པ་ལ། བྱང་ཤམྦྷ་ལའི་རྒྱལ་པོ་བགེགས་མཐར་བྱེད་ཀྱི་སྤྲུལ་པ་ཉི་མའི་འོད་ཀྱི་བཙུན་མོ་རྣམ་པར་རྒྱལ་མའི་སྲས།
ཕྱག་ན་རྡོ་རྗེའི་སྤྲུལ་པ་རྡོ་རྗེ་ཟླ་བ་དྲི་མ་མེད་པའི་འོད་དང་ལྡན་པས་ཟླ་བ་བཟང་པོ་ཞེས་པ་སེང་གེའི་

ཁྲི་ལ་བཞུགས་ཏེ། རྒྱལ་སྲིད་བསྐྱངས་ནས་ལོ་དགུ་བཅུ་རྩ་དགུ་ལོན་པ་ཆོས་ཀྱི་འཁོར་ལོས་བསྒྱུར་བ་དེ། ནོར་བུ་རིན་པོ་ཆེི་ཅོད་པན་བཅིངས་པའི་སྤྲུལ་པའི་རྒྱལ་པོ་དགུ་བཅུ་རྩ་དྲུག་པོས་བསྐོར་བ།
ལྷ་དང་ལྷ་མ་ཡིན་དང་། མཁའ་འགྲོ་དང་མཁའ་འགྲོ་མ་ལ་སོགས་པའི་འཁོར་དཔག་ཏུ་མེད་པ་དང་བཅས་པ་རྫུ་འཕྲུལ་གྱིས་འོངས་ཏེ། བཅོམ་ལྡན་འདས་ལ་བསྐོར་བ་དང་མཎྜལ་སྔོན་དུ་འགྲོ་བས་ཞབས་ཀྱི་པདྨོ་ཟུང་ལ་རིན་པོ་ཆེའི་མེ་ཏོག་གིས་མཆོད་ཅིང་ཡང་དང་ཡང་དུ་ཕྱག་བཙལ།
འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་སྒྲུབ་པའི་དོན་དུ་གསོལ་བ་བཏབ་ནས་ཐལ་མོ་སྦྱར་ཏེ་སྤྱན་སྔར་འཁོད་པ་ལ། དཔྱིད་འབྲིང་ནག་པ་ཟླ་བའི་ཉའི་ཉིན་ཤར་དུ་ཟླ་བ།
ལྷོར་དུས་མེ། ནུབ་ཏུ་ཉི་མ། བྱང་དུ་སྒྲ་གཅན་ཡོད་པ་སྲིད་གསུམ་རྣམ་པར་རྒྱལ་བའི་དུས་སུ། འོག་ཏུ་ཆོས་དབྱིངས་གསུང་གི་དབང་ཕྱུག་གི་དཀྱིལ་འཁོརjབདེན་དོན་རྣམ་པ་བཅུ་གཉིས་དང་།
དེའི་སྟེང་དུ་དཔལ་ལྡན་རྒྱུ་སྐར་གྱི་དཀྱིལ་འཁོར་དེ་ཉིད་རྣམ་པ་བཅུ་དྲུག་གི་བདག་ཉིད་སྤྲོས་ཏེ། བདེ་བ་ཆེན་པོའི་གནས་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོར་སངས་རྒྱས་དང་།
བྱང་ཆུབ་སེམས་དཔའ་དང་། ཁྲོ་བོ་དང་། མཁའ་འགྲོ་དང་མཁའ་འགྲོ་མ་ཞིང་གི་རྡུལ་རྙེད་དང་མཉམ་པའི་འཁོར་གྱིས་བསྐོར་ནས་འཇིག་རྟེན་ལས་འདས་པའི་དབང་བསྐུར་ཏེ་འཁོར་

རྣམས་སངས་རྒྱས་ཉིད་དུ་ལུང་བསྟན་པ་ན། ཟླ་བ་བཟང་པོས་ཕྱག་བྱས་ནས་པུས་མོ་གཡས་པའི་ལྷ་ང་ས་ལ་བཙུགས་ཏེ་དཔྲལ་བར་ཐལ་མོ་སྦྱར་ནས། རྒྱུད་ཐམས་ཅད་ཀྱི་རྡོ་རྗེའི་ཚིག་མ་ལུས་པར་གསལ་བ་སངས་རྒྱས་རིན་པོ་ཆེའི་ཟ་མ་ཏོག་ཁ་འབྱེད་པ་བསྟན་དུ་གསོལ་ཞེས་གསོལ་བ་བཏབ་པས།
ཤམྦྷ་ལ་ན་གནས་པ་རྣམས་ཀྱི་སེམས་རྣམ་པར་དག་པ་བསྐལ་བ་དང་ལྡན་པར་གཟིགས་ནས། རྡོ་རྗེའི་ཚིག་ཁ་མ་ཕྱེ་བ་མེད་པས་རབ་ཏུ་གསལ་བར་བྱེད་པ་རྩ་བའི་རྒྱུད་མཆོག་གི་དང་པོའི་སངས་རྒྱས་སྟོང་ཕྲག་བཅུ་གཉིས་པ་ཡང་དག་པར་བསྟན་ཏོ༎
དེ་བཞིན་དུ་ཕྱག་རྡོར་གྱིས་ཞུས་པས་དཔལ་འདུས་པའི་རྒྱུད་སྟོང་ཕྲག་ཉི་ཤུ་ལྔ་པ་དང་། སྒྱུ་འཕྲུལ་དྲ་བ་སྟོང་ཕྲག་བཅུ་དྲུག་པ་དང་།
གདན་བཞི་རྩ་བའི་རྒྱུད་སྟོང་ཕྲག་བཅུ་གཉིས་པ་དང་། སངས་རྒྱས་ཐོད་པ་རྩ་བའི་རྒྱུད་སྟོང་ཕྲག་བཅུ་གཉིས་པ་དང་། མཧཱ་མཱ་ཡཱ་རྩ་བའི་རྒྱུད་སྟོང་ཕྲག་བཅུ་དྲུག་པ་དང་།
སྣ་ཚོགས་གཟུགས་ཅན་མས་ཞུས་པས་རྣལ་འབྱོར་རྗེས་སུ་རིག་པའི་རྒྱུད་སྟོང་ཕྲག་སུམ་ཅུ་རྩ་དྲུག་པ་དང་། རྡོ་རྗེ་ཕག་མོས་ཞུས་པས་བདེ་མཆོག་མངོན་པར་བརྗོད་པ་འབུམ་པ་དང་། རྡོ་རྗེ་སྙིང་པོས་ཞུས་པས་ཀྱཻ་རྡོ་རྗེ་འབུམ་ཕྲག་ལྔ་པ་དང་།
མཱ་མ་ཀཱིས་ཞུས་པས་རྡོ་རྗེ་བདུད་རྩིའི་རྒྱུད་སྟོང་ཕྲག་བཅུ་གཉིས་པ་ལ་སོགས་པ་རྣལ་འབྱོར་དང་རྣལ་འབྱོར་མའི་

རྒྱུད་སྡེ་མཐའ་དག་བསྟན་ཏོ༎དེ་ནས་ཡངས་པ་ཅན་དུ་ཁམས་གསུམ་ལས་འདས་པའི་གཞལ་མེད་ཁང་ཆེན་པོར་མདོ་སྡེ་དགོངས་པ་ངེས་འགྲེལ་གསུངས། དེ་ནས་རྒྱ་མཚོ་ཆེན་པོར་གཤེགས་ཏེ་འཛམ་བུའི་གླིང་ལས་ལོགས་སུ་གྱུར་པ་ཤར་ལྷོའི་ཕྱོགས་ཀྱི་གླིང་ཕྲན་སྔོན་སྲིན་པོས་བཟུང་བས་ལངྐའི་ཡུལ་ལམ།
ཕྱིས་དེད་དཔོན་སེང་གེས་བཟུང་བས་སིངྒྷ་ལའི་གླིང་དུ་གྲགས་པ། ས་པདྨ་འདབ་བཞིའི་རྣམ་པའི་དབུས་སུ་རི་མ་ལ་ཡ་ཞེས་པ་དབྱིབས་ཟླུམ་པོ་བང་རིམ་དྲུག་དང་ལྡན་པའི་རྩེ་མོར།
ལངྐའི་བདག་པོ་སྒྲ་སྒྲོགས་ཀྱི་བུ་མགྲིན་བཅུས་སྤྱན་དྲངས་ནས། བློ་གྲོས་ཆེན་པོས་ཞུས་པས་ལངྐར་གཤེགས་པའི་མདོ་གསུངས་ཤིང་། གནས་དེ་ལི་ཙཱ་བི་དྲི་མ་མེད་པར་གྲགས་པ་སོགས་རིག་འཛིན་གྱི་འཁོར་རྣམས་ལ་ཡང་རྒྱུད་སྡེ་མང་དུ་གསུངས་ནས།
གསང་སྔགས་ཀྱི་རྒྱུད་མཐའ་དག་ཕྱག་ན་རྡོ་རྗེ་ལ་གཏད་དེ་རྡོ་རྗེ་ཆོས་སུ་མིང་བཏགས་སོ༎ སླར་ཡངས་པ་ཅན་དུ་བྱོན་ཏེ་ཡངས་པ་ཅན་ལ་གཟིགས་པའི་ཐ་མ་འདི་ཡིན་ནོ་ཞེས་གསུངས་ནས།
གྱད་ཀྱི་ཡུལ་རྩྭ་ཅན་དུ་གཤེགས་ཏེ་ས་ལ་ཟུང་གི་ཚལ་དུ་ཀུན་དགའ་བོས་བཤམས་པའི་གཟིམས་ཁྲི་ལ་མནལ་བར་མཛད། ས་ག་ཟླ་བའི་ཚེས་བཅོ་ལྔའི་ཉིན་ཏཱ་ལའི་གྲོང་ན་གནས་པའི་རྒྱལ་སྲས་འོད་སྲུང་སོགས་ལ་མྱ་ངན་ལས་འདས་པའི་མདོ་གསུངས་ཏེ།
མགར་བའི་བུ་ཙུནྡཱས་ཕུལ་བའི་བཤོས་བསོད་

སྙོམས་ཀྱི་ཐ་མར་བཞེས། འཇམ་དཔལ་ཆོས་སྟོན་པ་པོར་བསྐོས་ནས་གཟིམས། དྲི་ཟའི་རྒྱལ་པོ་རབ་དགའ་བདེན་པ་ལ་བཀོད། ཀུན་ཏུ་རྒྱུ་རབ་བཟང་རབ་ཏུ་བྱུང་སྟེ་དགྲ་བཅོམ། དེ་ནས་སེང་གེའི་ཁྲི་ལས་བཞེངས་ཏེ་ཏཱ་ལ་བདུན་ཙམ་དུ་ནམ་མཁའ་ལ་འཕགས་ནས་ཁྱེད་རྣམས་ངའི་སྐུ་གསེར་བཙོ་མ་ལྟ་བུ་ལ་ལྟོས་ཤིག
ང་ནི་མྱ་ངན་ལས་འདའོ༎ སངས་རྒྱས་མཐོང་བ་ནི་རྙེད་པར་དཀའ་བ་ཡིན་ནོ་ཞེས་གསུངས་ནས་ན་བཟའ་བསལ་ཏེ་སྐུ་གསལ་བར་བསྟན་ནས་སླར་གཟིམས་ཁྲི་ལ་གློ་གཡས་པ་ཕབ།
དབུ་བྱང་ཕྱོགས་སུ་བསྟན། ཞབས་ལྷོ་ཕྱོགས་སུ་བརྐྱངས་ནས་སེང་གེའི་སྟབས་ཀྱིས་གཟིམས་ཏེ། དགེ་སློང་རྣམས་ལ་འདུ་ཤེས་བཅུ་བསྟན་པའི་མདོ་གསུངས་ནས།
ང་ནི་རྟག་ཏུ་ཞི་བའི་སྣང་བ་ལ་གནས་པས་མྱ་ངན་ལས་འདས་པ་ཆེན་པོ་ཞེས་བྱའོ་ཞེས་བཀའ་བསྩལ་ནས་མཚན་ཕྱེད་ན་མྱ་ངན་ལས་འདའ་བར་མཛད་དོ༎དེ་ནས་ཞག་བདུན་ཕྲག་དང་པོ་ལ་སྐུ་གདུང་མ་བསྒུལ་བར་མཆོད།
གཉིས་པ་ལ་གྱད་རྣམས་ཀྱིས་དཔག་ཚད་བཅུ་གཉིས་ཀྱིས་གང་བའི་མཆོད་པས་མཆོད་ཅིང་ལྕགས་སྒྲོམ་དུ་བཞུགས་སུ་གསོལ་ནས་གྱད་ཀྱིས་བཏེགས་བཞིན་པར་ནམ་མཁའ་ལ་འཕགས་ཏེ་རྩྭ་ཅན་གྱི་གྲོང་ཁྱེར་ལ་ལན་བདུན་དུ་བསྐོར།
གསུམ་པ་ལ་གྱད་ཀྱིས་དབུ་རྒྱན་བཏགས་པའི་མཆོད་རྟེན་

གྱི་དྲུང་དུ་སྤོས་ཤིང་བརྩིགས་པའི་སྟེང་དུ་བཞུགས་ཏེ་འོད་སྲུང་ཆེན་པོས་ཀྱང་མཇལ་ཐུགས་ཀ་ནས་མཆེད་པའི་མེས་སྤོས་ཤིང་བསྲེགས་ཏེ་ཞག་བདུན་དུ་འབར། བཞི་པ་པུར་སྒྲོམ་ཁ་ཕྱེ་བས་ཚེམས་མཆེ་བ་གཉིས་བརྒྱ་བྱིན་དང་ལངྐའི་བདག་པོས་སྤྱན་དྲངས།
ཚེམས་མཆེ་བ་འོག་མ་གཉིས་མ་གཏོགས་རིང་བསྲེལ་ཡུངས་འབྲུ་ལྟ་བུ་འབའ་ཞིག་ཏུ་གྱུར་པ། གྱད་ཀྱིས་བཟོས་པའི་གསེར་སྒྲོམ་ཁ་ལ་ཕྱེད་ཤོང་བ་བརྒྱད་དུ་བླུགས་པས་མི་ལྷག་མི་ཆད་པར་གང་བ་རྩྭ་ཅན་གྱི་གྲོང་དུ་སྤྱན་དྲངས་ནས་བཞི་མདོར་མཆོད།
སྣྲོན་གྱི་ཟླ་བའི་ཉའི་ཉིན་སྐུ་གདུང་གི་ཆེད་དུ་གཡུལ་འགྱེད་པར་བརྩམས་པ་ན་འོད་སྲུང་ཆེན་པོ་དང་། འཇམ་དཔལ་གྱི་སྤྲུལ་པ་བྲམ་ཟེར་བྲེ་མཉམ་གྱིས་ཆ་བརྒྱད་དུ་བགོས་ཏེ།
རྩྭ་ཅན་གྱི་གྱད། སྡིག་ཅན་གྱི་གྱད། རྒྱལ་རིགས་བུ་ལུ་ཀ། སིངྒྷ་གླིང་གི་རྒྱལ་པོ་ཀྲོཏྱ། ཁྱབ་འཇུག་གླིང་གི་བྲམ་ཟེ། སེར་སྐྱའི་ཤཱཀྱ།
ཡངས་པ་ཅན་གྱི་ལི་ཙཱ་བི། རྒྱལ་པོ་མ་སྐྱེས་དགྲ་རྣམས་ལ་བྱིན་པས་སོ་སོའི་ཡུལ་དུ་མཆོད་རྟེན་བརྩིགས་ཏེ་སྐུ་གདུང་གི་མཆོད་རྟེན་བརྒྱད་དུ་གྲགས་སོ༎ ཚེམས་གཉིས་ནི་ཚིག་འཛིན་དང་། ཀ་ལིངྐའི་རྒྱལ་པོ་ལ་བྱིན་ནོ༎
གྱད་རྣམས་ཀྱིས་གསེར་སྒྲོམ་དེ་རྣམས་བྲམ་ཟེ་བྲེ་མཉམ་ལ་བྱིན་པས། དེས་དྲོ་ཎའི་རི་ལ་མཆོད་རྟེན་བརྩིགས་ཏེ། རི་དེ་ནི་ལོངས་སྤྱོད་ཀྱི་སའི་རི་དྲུག་གི་ཡ་གྱལ་ཡིན་པར་

སེམས་སོ༎ དཔག་བསམ་སྙེ་མ་ལས་སངས་རྒྱས་ཀྱིས་གསུངས་པའི་ལེའུ་སྟེ་དང་པོའོ༎ ༎བྱང་ཆུབ་སེམས་དཔས་བཀའ་བསྡུས་ཤིང་འགྲེལ་པས་བཀྲལ་བའི་ལེའུ་སྟེ་གཉིས་པ།བཀའ་བསྡུ་བ་ཇི་ལྟར་གནང་ཚུལ།ད་ནི་ས་བཅུའི་བྱང་ཆུབ་སེམས་དཔའ་རྣམས་ཀྱིས་བཀའ་བསྡུས་ཏེ་འགྲེལ་པས་བཀྲལ་བ་ཇི་ལྟ་བུ་ཞེ་ན།
སྤྱིར་བཀའི་བསྡུ་བ་ནི། དེ་ནས་དབྱར་ཟླ་འབྲིང་པོའི་ཉ་ལ་ལུས་འཕགས་རིའི་ནྱ་གྲོ་དྷའི་ཕུག་ཏུ་མ་སྐྱེས་དགྲས་སྦྱིན་བདག་བྱས་ཏེ།
འོད་སྲུང་ལ་སོགས་པའི་དགྲ་བཅོམ་པ་ལྔ་བརྒྱ་དབྱར་གནས་ནས། ཀུན་དགའ་བོས་མདོ་སྡེ། ཉེ་བ་འཁོར་གྱིས་འདུལ་བ། འོད་སྲུང་ཆེན་པོས་མ་མོ་བསྡུས་སོ༎ ཡང་རྒྱལ་པོའི་ཁབ་ཀྱི་ལྷོ་ཕྱོགས་བི་མ་ལ་སམྦྷ་ཝའི་རི་ལ་ཕྱག་ན་རྡོ་རྗེ།
བྱམས་པ། ཀུན་ཏུ་བཟང་པོ། ཀུན་དགའ་བོ་ལ་སོགས་པ་བྱང་ཆུབ་སེམས་དཔའ་འབུམ་ཕྲག་དུ་མ་འདུས་ཏེ་ཐེག་པ་ཆེན་པོའི་སྡེ་སྣོད་མཐའ་དག་བསྡུས་ཤིང་། དེ་བཞིན་གཤེགས་པའི་ངེས་པས་སྡེ་སྣོད་གསུམ་མ་ག་དྷའི་སྐད་དང་།
མདོ་སྡེ་ནི་སིནྡྷའི་སྐད་དང་། ཕ་རོལ་ཏུ་ཕྱིན་པ་ནི་སཾ་སྐྲྀ་ཏའི་སྐད་རྣམས་ཀྱིས་གླེགས་བམ་དུ་བྲིས་ཏེ་བྱམས་པས་ཀྱང་ཆོས་ལྔ་མཛད་དོ༎
མདོར་ན་སྡུད་པར་བྱེད་པ་པོ་རྣམས་མཐོ་རིས་དང་། ས་འོག་དང་། འཛམ་བུའི་གླིང་ཆེན་པོའི་ས་དུམ་བུ་བཅུ་གཉིས་ཀྱི་གླིང་དང་གླིང་ཕྲན་དང་ལོངས་སྤྱོད་ཀྱི་ས་ལ་སོགས་པ་མིའི་ཡུལ་རྣམས་སུ་ཉན་ཐོས་དང་།

རང་སངས་རྒྱས་ཀྱི་ཐེག་པ་དང་། ཐེག་པ་ཆེན་པོ་ཕ་རོལ་ཏུ་ཕྱིན་པ་དང་། ཐེག་པ་ཆེན་པོ་སྔགས་ཀྱི་སྡེ་སྣོད་རྣམས་ཡུལ་སྣ་ཚོགས་པའི་སྐད་ཀྱིས་གླེགས་བམ་དུ་བྲིས་ཏེ་རྒྱ་ཆེར་བསྟན་ཏོ༎ ༎བྱེ་བྲག་ཏུ་རྡོ་རྗེ་ཐེག་པ་བསྡུས་ཚུལ།བྱེ་བྲག་ཏུ་རྡོ་རྗེ་ཐེག་པ་ནི་ཕྱག་ན་རྡོ་རྗེ་ཉིད་ཀྱིས་བསྡུས་ཏེ་སཾ་སྐྲྀ་ཏ་ལེགས་པར་སྦྱར་བ་དང་།
པྲ་ཀྲི་ཏ་ཐ་མལ་པ་དང་། ཨ་བ་བྷྲཾ་ཤ་ཟུར་ཆག་པ་དང་། ཀླ་ཀློའི་སྐད་ལ་སོགས་པས་གླེགས་བམ་དུ་བྲིས་ཏེ་བསྟན་ནས་བདེ་མཆོག་སྟོད་འབྲེལ་༼འགྲེལ་༽ཡང་མཛད།
དེ་ལྟར་ཉན་རང་ལ་གསང་བར་བྱ་བ་ནི་རྡོ་རྗེ་ཐེག་པ་ཡིན་ལ། དེའི་སྡུད་པ་པོ་ཡིན་པས་གསང་བའི་བདག་པོར་གྲགས་ཤིང་།
རྣམ་པ་གཅིག་ཏུ་ན། རོ་ལྡན་ན་གནས་པའི་གནོད་སྦྱིན་ཆེན་པོ་ལ་གསང་བ་པ་ཞེས་བྱ་ལ། དེ་དག་ལས་སེམས་ཅན་རྣམས་ལ་རྣམ་པར་ཐོ་འཚམ་ཞིང་བགེགས་བྱེད་པ་རྣམས་གསོད་པར་བྱེད་པས་ཀྱང་གསང་བ་པའི་བདག་པོ་ཞེས་ཏེ་རི་དྭགས་ཀྱི་བདག་པོ་སེང་གེ་བཞིན་ནོ༎
དེས་རོ་ལྡན་གྱི་གནས་སུ་ཡང་རང་གི་སྲས་དཔུང་བཟང་གིས་ཞུས་པས། དེས་ཞུས་པའི་རྒྱུད་དང་། གསང་བའི་སྤྱི་རྒྱུད་དང་། ལེགས་གྲུབ་

ཕྱག་རྡོར་གྱི་སྤྲུལ་པ་དྲང་སྲོང་འགྲོ་བ་དབུགས་འབྱིན་གྱིས་ཀྱང་དར་བར་མཛད་དོ༎ སྟོན་པ་མྱ་ངན་ལས་འདས་ནས་ལོ་ཉི་ཤུ་རྩ་བརྒྱད་ན་རི་མ་ལ་ཡའི་རྩེ་མོར་ཕྱག་ན་རྡོ་རྗེ་དང་རིག་འཛིན་རྣམས་ཀྱིས་གསང་སྔགས་བསྡུས་ཏེ་མདོ་དགོངས་འདུས་སོགས་བགྲོས་སོ༎
དེའི་ཚེ་རྒྱ་གར་ཤར་ཕྱོགས་སུ་ཕྱག་ན་རྡོ་རྗེའི་སྤྲུལ་པ་རྒྱལ་པོ་རབ་གསལ་ཟླ་བ་བྱུང་། དེ་ལ་ཕྱག་ན་རྡོ་རྗེས་རྡོ་རྗེ་དབྱིངས་ཀྱི་དཀྱིལ་འཁོར་ཆེན་པོར་དབང་བསྐུར་ཏེ་རྒྱུད་སྡེ་རྣམས་གཏད།
དེས་ཀྱང་དེ་ཉིད་འདུས་པ་སོགས་རྣལ་འབྱོར་གྱི་རྒྱུད་རྣམས་རྒྱ་ཆེར་སྤེལ་ལོ༎ ༎ཁྱད་པར་དུས་འཁོར་རྒྱུད་ཇི་ལྟར་བསྡུས་ཚུལ།ཁྱད་པར་དུ་རྒྱལ་པོ་ཟླ་བ་བཟང་པོ་ནི་རྒྱུད་སྡེ་རྒྱ་མཚོ་ཐོས་མ་ཐག་བྱང་ཤམྦྷ་ལར་བྱོན་ཏེ་མཆོག་གི་དང་པོའི་སངས་རྒྱས་ལ་སོགས་པ་རྒྱུད་མཐའ་དག་བསྡུས་ཤིང་།
ཡུལ་དགུ་བཅུ་རྩ་དྲུག་པོ་སོ་སོའི་སྐད་ཀྱིས་གླེགས་བམ་དུ་བྲིས་ཏེ།
རྩ་བའི་རྒྱུད་མཆོག་གི་དང་པོའི་སངས་རྒྱས་ཀྱི་རྒྱས་འགྲེལ་སྟོང་ཕྲག་དྲུག་ཅུ་པ་མཛད་ནས། གྲོང་བྱེ་བ་ཕྲག་དགུ་བཅུ་རྩ་དྲུག་ན་གནས་པའི་སྐལ་བ་དང་ལྡན་པ་རྣམས་ལ་དབང་བསྐུར་ཏེ་ལེགས་པར་བསྟན་པས།
དེ་དག་གིས་ཀྱང་མཉན་ཅིང་བཀླགས་ཏེ་རང་གི་སེམས་ལ་བཟུང་ནས་གཞན་དག་ལ་ཡང་རྒྱ་ཆེར་རབ་ཏུ་བསྟན་ཏོ༎ རྒྱུད་བསྟན་པའི་ལོ་གཉིས་པ་ལ་ཀ་ལཱ་པའི་གྲོང་གི་ལྷོ་ཕྱོགས་མ་ལ་ཡའི་ཚལ་གྱི་དབུས་སུ་རིན་པོ་

ཆེ་སྣ་ལྔ་ལས་གྲུབ་པའི་དཀྱིལ་འཁོར་གྱི་ཁང་པ་ཤིན་ཏུ་ཆེ་ཞིང་ཡངས་པའི་ནང་དུ། རིན་པོ་ཆེ་ལྔའི་རང་བཞིན་གྱི་དཔལ་དུས་ཀྱི་འཁོར་ལོའི་སྐུ་གསུང་ཐུགས་ཡོངས་སུ་རྫོགས་པའི་དཀྱིལ་འཁོར་གྲུ་བཞི་པ།
ཁང་པ་བརྩེགས་ལྔ་པ། སྒོ་དང་རྟ་བབས་བཅུ་གཉིས་པ། སྟེགས་བུ་དང་། རིན་པོ་ཆེའི་སྣམ་བུ་དང་། དོ་ཤལ་དང་དོ་ཤལ་ཕྱེད་པ་དང་། བ་ཀུ་ལཱི་དང་། ཀྲ་མ་ཤྲཱི་ཥས་མཛེས་པ། སྐུའི་དཀྱིལ་འཁོར་གྱི་ནང་གི་རྒྱར་འདོམ་བརྒྱ་པ།
ཕྱི་རོལ་ཏུ་ས་ཆུ་མེ་རླུང་གི་ཁོར་ཡུག་བཞི་དང་རྡོ་རྗེའི་ཕྲེང་བས་བསྐོར་བ། རྡོ་རྗེའི་ཕྲེང་བ་ཕན་ཚུན་གྱི་རྒྱར་འདོམ་བཞི་བརྒྱ་པ་སྟེ། དེ་ཉིད་བཅུ་དྲུག་རྣམ་པར་དག་པ་ལྷ་དྲུག་བརྒྱ་དང་སུམ་ཅུ་རྩ་དྲུག་གི་བདག་ཉིད་ཀྱི་དཀྱིལ་འཁོར་བཞེངས་ཤིང་རྫུ་འཕྲུལ་བསྟན་ནས།
སྲས་སའི་སྙིང་པོའི་སྤྲུལ་པ་ལྷ་དབང་སེང་གེའི་ཁྲི་ལ་ཆོས་སྟོན་པ་པོར་དབང་བསྐུར་ཏེ་ལོངས་སྤྱོད་རྫོགས་པའི་སྐུ་ཕྱག་ན་རྡོ་རྗེ་ཉིད་དུ་གཤེགས་སོ༎
རྡོ་རྗེ་སྙིང་པོས་ཀྱང་ཀྱཻ་རྡོ་རྗེའི་འགྲེལ་པ་མཛད་དེ་རྒྱལ་སྲས་རྣམས་ལ་བསྟན་ཞིང་། ལྷ་དབང་གིས་ཀྱང་ལོ་བརྒྱའི་བར་དུ་རྩ་བའི་རྒྱུད་འགྲེལ་བ་དང་བཅས་པ་སྟོན་པར་མཛད་དེ།
དེ་ནས་ལྷ་དབང་གི་སྲས་གཤིན་རྗེ་མཐར་བྱེད་ཀྱི་སྤྲུལ་པ་གཟི་བརྗིད་ཅན་དང་། དེའི་སྲས་སྒྲིབ་པ་རྣམ་སེལ་གྱི་སྤྲུལ་པ་ཟླ་བས་བྱིན་དང་། དེའི་སྲས་ཁྲོ་བོ་རྨུགས་བྱེད་ཀྱི་སྤྲུལ་པ་ལྷའི་

དབང་ཕྱུག་དང་། དེའི་སྲས་རྟ་མགྲིན་གྱི་སྤྲུལ་པ་སྣ་ཚོགས་གཟུགས་དང་། དེའི་སྲས་ནམ་མཁའི་སྙིང་པོའི་སྤྲུལ་པ་ལྷའི་དབང་ལྡན་རྣམས་ཀྱིས་ཀྱང་། སེང་གེའི་ཁྲི་དེ་ལ་བཞུགས་ནས་ལོ་བརྒྱ་བརྒྱར་རྩ་བའི་རྒྱུད་བསྟན་ཏེ་རང་རང་གི་སྲས་རྒྱལ་སར་བཞག་ནས་ལོངས་སྤྱོད་རྫོགས་པའི་སྐུ་དེ་ཉིད་དུ་གཤེགས་སོ༎
༎ལྷའི་དབང་ལྡན་གྱི་བཙུན་མོ་སྣ་ཚོགས་ཡུམ་ལ་སྲས་བཅོམ་ལྡན་འདས་འཇམ་དཔལ་གྱི་སྤྲུལ་པའི་སྐུ་གྲགས་པ་འཁྲུངས་ཏེ།
དེ་ནར་སོན་པ་ན་ཡབ་ཀྱིས་རྒྱལ་སར་བསྐོས། བཙུན་མོ་ལྷ་མོ་སྒྲོལ་མ་ཁབ་ཏུ་བཞེས་པ་ལ་སྲས་འཕགས་པ་སྤྱན་རས་གཟིགས་ཀྱི་སྤྲུལ་པའི་སྐུ་པདྨ་དཀར་པོ་འཁྲུངས། མིའི་དབང་པོ་གྲགས་པ་བྱང་ཆུབ་སེམས་དཔའི་སེང་གེའི་ཁྲི་དེ་ལ་བཞུགས་ཏེ།
ལོ་བརྒྱའི་བར་དུ་རྩ་བའི་རྒྱུད་འགྲེལ་པ་དང་བཅས་པ་སྣོད་དང་ལྡན་པ་རྣམས་ལ་བསྟན་ནས། དེ་བཞིན་གཤེགས་པས་ལུང་བསྟན་པའི་སྟོབས་ཀྱིས་ཀ་ལཱ་པའི་གྲོང་ན་གནས་པའི་ཚངས་པའི་དྲང་སྲོང་བྱེ་བ་ཕྲག་ཕྱེད་དང་བཞི་ཡོངས་སུ་སྨིན་པས་ཡང་དག་པའི་ལམ་འཐོབ་པར་མངོན་པར་མཁྱེན་པས་གཟིགས་ཏེ།
ལྷོ་ཕྱོགས་མ་ལཱ་ཡའི་ཚལ་གྱི་དབུས་ཀྱི་དཀྱིལ་འཁོར་ཁང་པའི་ཤར་སྒོའི་མཐར་ནོར་བུ་རིན་པོ་ཆེའི་སྒོ་འཁྱམས་ཆེན་པོར་རིན་པོ་ཆེ་སེང་གེའི་ཁྲི་ཆེན་པོ་ལ་

བཞུགས་ནས། སྦོའི་༼དབོ་༽ཟླ་བའི་ཉ་ལ། ཚངས་པའི་དྲང་སྲོང་གི་གཙོ་བོ་ཉི་མའི་ཤིང་རྟ་ལ་སོགས་པ་དྲང་སྲོང་བྱེ་བ་ཕྲག་ཕྱེད་དང་བཞི་པོ་ཐམས་ཅད་བོས་ནས་བཀའ་སྩལ་པ། ཀྱེ་ཉི་མའི་ཤིང་རྟ་ལ་སོགས་པ་ཚངས་པའི་དྲང་སྲོང་རྣམས།
བདག་གི་ཚིག་ཐམས་ཅད་མཁྱེན་པའི་ཕུན་སུམ་ཚོགས་པ་ཐོབ་པར་བྱེད་པ་ཉོན་ཅིག ཟླ་བ་ཕྱི་མ་ནག་པའི་ཉ་ལ་རིག་བྱེད་ཀྱི་གཞུང་གི་ངེས་པ་སྦྱོང་བར་བྱེད་པ་ཁྱེད་རྣམས་ལ་རྡོ་རྗེ་ཐེག་པའི་བསྟན་པ་སྦྱིན་པར་བྱའོ༎
དེ་བས་ན་ཁྱེད་ཀྱི་ཡུལ་སྣ་ཚོགས་པའི་དབང་གིས་བྲམ་ཟེའི་རིགས་ཀྱི་སྤྱོད་པ་ཐ་དད་པ་རྣམས་བདག་ལ་སྟོན་ཅིག་ཅེས་བཀའ་སྩལ་པ། དེ་དག་ཕན་ཚུན་དུ་བརྟགས་པ་ན། འགའ་ཞིག་བ་ལང་དང་མ་ཧེའི་ཤ་ཟ་བ་དང་།
ཁ་ཅིག་ཆང་འཐུང་བ་དང་། ལ་ལ་མ་དང་སྲིང་མོ་ཆུང་མར་འཛིན་པ་སོགས་ཡུལ་གྱི་ཐ་སྙད་སྣ་ཚོགས་པའི་དབང་གིས་ཕན་ཚུན་སྤྱོད་པ་མི་མཐུན་པར་ཤེས་ནས་ས་ལ་འགྱེལ་བར་གྱུར་ཏོ༎
དེ་ལྟར་གྱུར་པ་མིའི་དབང་པོ་གྲགས་པས་གཟིགས་ནས། སླར་ཡང་བཀའ་སྩལ་པ། བདག་གིས་བཅོམ་ལྡན་འདས་དུས་ཀྱི་འཁོར་ལོའི་དཀྱིལ་འཁོར་གྱི་ཁང་པ་འདིར་ཁྱེད་རྣམས་གཞུག་པར་བྱ་ཞིང་འཇིག་རྟེན་དང་འཇིག་རྟེན་ལས་འདས་པའི་དབང་སྦྱིན་པར་བྱའོ༎
གཞན་ཡང་བདག་གིས་བཀས་ཁྱེད་རྣམས་ཀྱིས་རྡོ་རྗེའི་རིགས་དང་ལྷན་ཅིག་ཏུ་བཟའ་

བ་དང་བཏུང་བ་དང་བག་མ་བླང་བའི་འབྲེལ་པ་རྣམས་ཀྱང་བྱའོ༎ ཅི་སྟེ་ཁྱེད་རྣམས་ངའི་བཀའ་བཞིན་མི་བྱེད་པ་དེ་ལྟ་ན་བདག་གི་གྲོང་ཁྱེར་བྱེ་བ་ཕྲག་དགུ་བཅུ་རྩ་དྲུག་བོར་ལ་གང་དང་གང་དུ་ཁྱེད་ཅག་མོས་པ་དེ་དང་དེར་ཁྱེད་རྣམས་སོང་ཅིག
རྣམ་པ་གཞན་དུ་ན་ལོ་བརྒྱད་བརྒྱ་འདས་པའི་རྗེས་ལ་ཁྱེད་ཀྱི་རིགས་ཀྱི་བུ་དང་ཚ་བོ་ལ་སོགས་པས་ཀླ་ཀློའི་ཆོས་དར་བར་བྱས་ནས་ཤམྦྷ་ལ་ལ་སོགས་པ་ཡུལ་ཆེན་པོ་དགུ་བཅུ་རྩ་དྲུག་ཏུ་ཀླ་ཀློའི་ཆོས་སྟོན་པར་བྱེད་པར་འགྱུར་རོ༎
ཀླ་ཀློའི་ལྷ་བི་ཥི་མིལླཱའི་སྔགས་ཀྱིས་བཏབ་གྲི་གུག་གིས་ཕྱུགས་རྣམས་ཀྱི་མགྲིན་པ་བཅད་དེ་བསད་པའི་ཤ་ཟ་ཞིང་ལས་ཀྱིས་ཤི་བའི་ཤ་མི་ཟ་བར་འགྱུར་རོ༎
ཚངས་པས། མཆོད་སྦྱིན་དོན་དུ་ཕྱུགས་དག་སྤྲོས༎ ཞེས་པའི་གཞུང་གི་ཚིག་ལ་བརྟེན་ནས་ཀླ་ཀློའི་ཆོས་དེ་ཁྱེད་ལ་ཚད་མར་གྱུར་པས་ཀླ་ཀློའི་ཆོས་དང་རིག་བྱེད་ཀྱི་ཆོས་ལ་སྲོག་གཅོད་པ་ཉིད་དུ་ཁྱད་པར་མེད་དོ༎
བདུད་ཀྱི་མཐུས་ཀླ་ཀློ་དེ་རྣམས་ཀྱི་གཟི་བརྗིད་རྒྱས་ཤིང་བདུད་ཀྱི་ལྷ་ཀླ་ཀློའི་གྲོགས་སུ་ཡུལ་རྣམས་སུ་འཇུག་པ་ཁྱེད་ཀྱི་བུ་དང་ཚ་བོ་ལ་སོགས་པ་རྣམས་ཀྱིས་མཐོང་ནས་དེ་རྣམས་ཀྱང་ཀླ་ཀློར་འགྱུར་རོ༎
དེ་ལས་གྲོང་བྱེ་བ་ཕྲག་དགུ་བཅུ་རྩ་དྲུག་ན་གནས་པའི་མི་ཐམས་ཅད་ཀྱང་ཀླ་ཀློར་འགྱུར་རོ༎ ལྷ་དང་ཕ་མེས་ཚིམ་བྱས་ནས༎ ཤ་ཟོས་སྐྱོན་

གྱི་ཆ་ཡོད་མིན༎ ཞེས་པ་དང་། གང་ཞིག་གདུག་ལ་གདུག་སྤྱོད་པ༎ དེ་ལ་སྐྱོན་ནི་མ་མཐོང་ངོ་༎ ཞེས་བྲམ་ཟེས་སྨྲས་པ་ལ་བརྟེན་ནས། ཀླ་ཀློའི་ཆོས་དང་འདྲ་བར་རིག་བྱེད་དང་རྒྱལ་རིགས་ཀྱི་ཆོས་ལ་ཡང་ལྷ་དང་ཕ་མེས་ཀྱི་ཆེད་དུ་སྲོག་གཅོད་པ་ཡིན་པས།
རིག་བྱེད་ཀྱི་ཆོས་ཐམས་ཅད་ཚད་མར་བྱས་ནས་ཀླ་ཀློའི་ཆོས་ཡོངས་སུ་འཛིན་པར་འགྱུར་ཏེ། རྒྱུ་དེས་ན་མ་འོངས་པ་ན་ཀླ་ཀློའི་ཆོས་མི་འཇུག་པར་བྱ་བའི་ཕྱིར།
ངའི་བཀའ་སྩལ་ཁྱེད་རྣམས་ལ་བྱིན་པ་ཡིན་ནོ༎ དེ་བས་ན་ཁྱེད་རྣམས་ཀྱིས་ངའི་བཀའ་བཞིན་བྱོས་ཤིག ཅེས་བཀའ་སྩལ་པ་དང་། མིའི་དབང་པོ་གྲགས་པའི་གསུང་ཆད་པ་དང་བཅས་པའི་བཀའ་འདི་ཚངས་པའི་དྲང་སྲོང་རྣམས་ལ་མགོ་བོར་ཐོག་ལྷུང་བ་བཞིན་དུ་གྱུར་ནས་སྡུག་བསྔལ་ཏེ་གུད་དུ་སོང་ནས་གྲོས་བགྲོས་པ་ན་ཐམས་ཅད་མཐུན་པར་དྲང་སྲོང་རྣམས་ཀྱི་གཙོ་བོ་ཉི་མའི་ཤིང་རྟ་ལ་སྨྲས་པ།
ཀྱེ་ཉི་མའི་ཤིང་རྟ་ཁྱོད་ཀྱིས་མིའི་དབང་པོ་གྲགས་པ་ལ།
བདག་ཅག་ནི་རིག་བྱེད་ལས་བཤད་པའི་རིགས་ཀྱི་ཆོས་དོར་ནས། རྡོ་རྗེ་ཐེག་པ་ལ་འཇུག་པ་བས་འཕགས་པའི་ཡུལ་དུ་འགྲོ་བ་མཆོག་གོ་ཞེས་ཞུ་བ་མཛོད་ཅིག་ཅེས་སོ༎ དེ་ནས་ཉི་མའི་ཤིང་རྟ་མིའི་དབང་པོ་གྲགས་པའི་དྲུང་དུ་ཕྱིན་ཏེ་ཚངས་པའི་དྲང་སྲོང་དེ་རྣམས་ཀྱི་ཚིག་བཞིན་གསོལ་བ།
ཀྱེ་རྒྱལ་པོ་ཆེན་པོ། མཆོག་

གི་རྒྱལ་པོ། དབང་ཕྱུག་དམ་པ། སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་དང་དཔེ་བྱད་བརྒྱད་ཅུའི་ཡན་ལག་ཡོངས་སུ་རྫོགས་པ། དཔལ་ལྡན་ཤཱཀྱའི་རིགས་ཀྱི་ཐིག་ལེ། མཆོག་གི་ཐུགས་རྗེ་ཅན། རང་རང་གི་ཆོས་ལ་ཞུགས་པ་རྣམས་ལ་ཐུགས་རྗེ་མཛོད་ཅིག
ཅི་སྟེ་བདག་ཅག་གིས་གདོན་མི་ཟ་བར་ཁྱོད་ཀྱི་བཀའ་བཞིན་བྱ་བ་ཡིན་པ་དེ་ལྟ་ན་བདག་ཅག་རྡོ་རྗེའི་རིགས་ཀྱི་དབང་བསྐུར་ལ་འཇུག་པར་མི་བགྱི་སྟེ། ཁྱོད་ཀྱི་བཀས་ཆུ་བོ་ཤཱི་ཏའི་ལྷོ་བོད་ཁ་བ་ཅན་དང་ལངྐའི་གླིང་གི་བར་འཕགས་པའི་ཡུལ་དུ་འགྲོ་བ་མཆོག་གོ་ཞེས་གསོལ་བ་དང་།
མིའི་དབང་པོ་གྲགས་པས་བཀའ་སྩལ་པ། ཁྱེད་རྣམས་ཤམྦྷ་ལའི་ཡུལ་ནས་མྱུར་དུ་ཕྱུང་ལ་སོང་ཤིག
གང་གིས་ཆུ་བོ་ཤཱི་ཏའི་བྱང་ཕྱོགས་གྲོང་བྱེ་བ་ཕྲག་དགུ་བཅུ་རྩ་དྲུག་ན་གནས་པའི་སེམས་ཅན་ཐམས་ཅད་སྲོག་གཅོད་པ་ལ་སོགས་པ་མི་དགེ་བའི་ལམ་ཡོངས་སུ་སྤངས་ནས། བཅོམ་ལྡན་འདས་དུས་ཀྱི་འཁོར་ལོའི་བྱིན་བརླབས་ཀྱིས་ཡང་དག་པའི་ཡེ་ཤེས་ཀྱི་ལམ་ཐོབ་པར་འགྱུར་རོ༎
ཞེས་བཀའ་སྩལ་པ་དང་། ཚངས་པའི་དྲང་སྲོང་དེ་དག་རང་རང་གི་བུ་དང་ཆུང་མ་དང་གཉེན་བཤེས་གཡོག་དང་བཅས་པ་ཀ་ལཱ་པའི་གྲོང་ནས་ཐོན་ཏེ་ཉིན་ལམ་བཅུ་པ་ནགས་ཚལ་ཆེན་པོ་ཞིག་གི་ཁྲོད་དུ་ཞུགས་

སོ༎ དེར་ཞུགས་པའི་མིའི་དབང་པོ་གྲགས་པས་མངོན་པར་མཁྱེན་པས་གཟིགས་ཏེ། གལ་ཏེ་དྲང་སྲོང་འདི་རྣམས་འཕགས་པའི་ཡུལ་དུ་སོང་ན་ཤམྦྷ་ལ་ན་གནས་པའི་རྒྱལ་རིགས་ལ་སོགས་པའི་སྐྱེ་བོ་རྣམས། རྡོ་རྗེ་ཐེག་པ་ཡང་དག་པའི་ཡེ་ཤེས་ཀྱི་ལམ་མ་ཡིན་པའི་རྒྱུ་དེས་དྲང་སྲོང་ཐར་བ་དོན་དུ་གཉེར་བ་འདི་རྣམས་ཐམས་ཅད་མིའི་དབང་པོ་གྲགས་པའི་འཇིགས་པས་རང་གི་ཡུལ་བོར་ནས།
འཕགས་པའི་ཡུལ་དུ་སོང་ངོ་ཞེས་སེམས་པར་བྱེད་པས་སྐལ་བ་ངན་པར་གྱུར་ཏེ་ཆོས་ཀྱི་སྣོད་དུ་མི་འགྱུར་བར་དགོངས་སོ༎
དེ་ལྟར་སེམས་ཅན་ཐམས་ཅད་ཀྱི་བསམ་པ་མཁྱེན་ནས། མིའི་དབང་པོ་གྲགས་པ་ཉིད་ཁྱབ་འཇུག་དང་ཚངས་པ་དང་དྲག་པོའི་རིགས་ཐམས་ཅད་རྨོངས་པར་བྱེད་པ་ཞེས་པའི་ཏིང་ངེ་འཛིན་ལ་སྙོམས་པར་བཞུགས་སོ༎
ཏིང་ངེ་འཛིན་དེ་དང་ལྷའི་བྱིན་བརླབས་ཀྱི་སྟོབས་ཀྱིས་དྲང་སྲོང་དེ་རྣམས་ནགས་ཚལ་དེ་ཉིད་དུ་རྨོངས་པར་གྱུར་པ་དང་། ནགས་ཚལ་དེ་ན་གནས་པའི་རི་ཁྲོད་པ་མི་མ་ཡིན་རྣམས་ཀྱིས་དྲང་སྲོང་དེ་དག་བཅིངས་ནས།
སླར་ཡང་དཀྱིལ་འཁོར་གྱི་ཁང་བའི་ཤར་སྒོའི་ཁྱམས་དེ་ཉིད་དུ་ཁྱེར་འོངས་ཏེ། མིའི་དབང་པོ་གྲགས་པ་ཏིང་ངེ་འཛིན་དེ་ལས་བཞེངས་པའི་ཞབས་ཀྱི་དྲུང་དུ་དོར་བ་དང་།
དེ་རྣམས་རྨོངས་པ་དེ་ལས་ཅིག་ཆར་རབ་ཏུ་སད་དེ་དྲན་པ་རྙེད་ནས་མིའི་དབང་པོ་གྲགས་པ་དང་། དཀྱིལ་འཁོར་

གྱི་ཁང་བ་དེ་ཉིད་དང་། མ་ལ་ཡའི་སྐྱེད་མོས་ཚལ་མཐོང་བ་དང་། ཡ་མཚན་ཐོབ་ནས་ཨེ་མའོ་འདི་ནི་ངོ་མཚར་ཆེ་སྟེ། བདག་ཅག་རབ་ཏུ་མ་སད་པར་ནགས་ཚལ་ཆེན་པོ་ནས་དཀྱིལ་འཁོར་གྱི་ཁང་པ་ཆེན་པོ་འདིར་སུ་ཞིག་གིས་ཁྱེར་ཏེ་འོངས་ཞེས་ཚིག་སྨྲས་སོ༎
ཚིག་དེ་རྒྱལ་པོ་གྲགས་པའི་བློན་པོ་བྱང་ཆུབ་སེམས་དཔའ་དོན་འདོད་བློའི་སྤྲུལ་པའི་སྐུ་རྒྱ་མཚོའི་བློ་གྲོས་ཀྱིས་ཐོས་ནས་སྨྲས་པ། ཀྱེ་ཉི་མའི་ཤིང་རྟ་ལ་སོགས་པ་དྲང་སྲོང་རྣམས་འདི་ལ་ཡ་མཚན་པར་མ་བྱེད་ཅིག
མིའི་བདག་པོ་གྲགས་པ་འདི་ནི་ཕྱོགས་རེ་བ་མ་ཡིན་གྱི། ཁྱེད་རྣམས་རྗེས་སུ་བཟུང་བའི་དོན་དུ་སངས་རྒྱས་ཀྱི་བྱིན་བརླབས་ཀྱིས་བྱུང་བའི་བྱང་ཆུབ་སེམས་དཔའ་ཆེན་པོ་འཇམ་དཔལ་ཡིན་ནོ༎
དེའི་ཕྱིར་འདིའི་ཞབས་ཀྱི་པདྨོ་ལ་སྐྱབས་སུ་སོང་ལ། རྒྱུད་ཀྱི་རྒྱལ་པོ་དང་པོའི་སངས་རྒྱས་སུ་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་སྒྲུབ་པའི་ལམ་དབང་བསྐུར་བར་གསོལ་བ་ཐོབ་ཅིག
ཅེས་སྨྲས་པ་དང་། སངས་རྒྱས་ཀྱི་བྱིན་གྱིས་བརླབས་ཀྱི་དྲང་སྲོང་རྣམས་ཀྱིས་སྨྲས་པ། ལེགས་སོ་ལེགས་སོ༎ བློན་པོ་ཆེན་པོ་རྒྱ་མཚོའི་བློ་གྲོས་ཁྱོད་ཀྱི་ཚིག་གིས་བདག་ཅག་གི་སེམས་རབ་ཏུ་སད་པར་གྱུར་པས།
ད་ནི་དཀོན་མཆོག་གསུམ་ལ་སྐྱབས་སུ་སོང་སྟེ། སེམས་ཅན་མཐའ་དག་གི་དོན་དུ་སྐྱེ་བ་འདི་ཉིད་

ལ་ཡང་དག་པར་རྫོགས་པའི་སངས་རྒྱས་ཐོབ་པར་བྱ་བའི་སླད་དུ་དེ་ལྟ་བུའི་གསོལ་བ་གདབ་པར་བགྱིའོི་ཞེས་སྨྲས་ཏེ། དྲང་སྲོང་དེ་རྣམས་ཀྱིས་ཚངས་པའི་རིགས་ཀྱི་སྟོན་པ་ཉི་མའི་ཤིང་རྟ་ལ་བོས་ཏེ་ཀྱེ་ཉི་མའི་ཤིང་རྟ་ཁྱོད་ནི་རིག་བྱེད་ལ་སོགས་པའི་བསྟན་བཅོས་ཀྱི་གླེགས་བམ་གཅིག་པུ།
འཇིག་རྟེན་དང་འཇིག་རྟེན་ལས་འདས་པའི་གཞལ་བྱ་འཛིན་པའི་ཐུགས་ཅན་ཡིན་པས་བདག་ཅག་གི་གསོལ་བ་འདེབས་པའི་ཚིག་གིས་མིའི་དབང་པོ་གྲགས་པ་ལ་གསོལ་བ་གདབ་པར་མཛོད་ཅིག
བདག་ཅག་གིས་ཀྱང་གསོལ་བ་གདབ་པར་བགྱིའོ་ཞེས་སྨྲས་སོ༎ དེ་ནས་ཉི་མའི་ཤིང་རྟས་ཚངས་པའི་དྲང་སྲོང་རྣམས་དང་ཐབས་གཅིག་ཏུ་མིའི་དབང་པོ་གྲགས་པའི་ཞབས་ཀྱི་དྲུང་དུ་ཕྱག་བྱས་ཏེ།
རིན་པོ་ཆེ་དང་གསེར་གྱི་མེ་ཏོག་རྣམས་ཀྱིས་མཎྜལ་ཕུལ་ནས་རིན་པོ་ཆེའི་མེ་ཏོག་གིས་སྙིམ་པ་གང་བ་གཏོར་ཏེ། པུས་མོ་གཡས་པའི་ལྷ་ང་ས་ལ་བཙུགས་ཤིང་ཐལ་མོ་སྦྱར་བ་དཔྲལ་བར་བཀོད་དེ།
དེ་བཞིན་གཤེགས་པ་ཐམས་ཅད་ཀྱི་ཤེས་རབ་ཀྱི་སྐུ་མིའི་དབང་པོ་བཅོམ་ལྡན་འདས་གང་དུ་མཚམས་མེད་པ་ལྔ་བྱེད་པ་པོ་རྣམས་ཀྱང་སྐྱེ་བ་འདི་ཉིད་ལ་སངས་རྒྱས་ཉིད་ཐོབ་པར་ལུང་སྟོན་ཅིང་།
བཅོམ་ལྡན་འདས་རྡོ་རྗེ་འཛིན་པའི་མཆོག་ཏུ་མི་འགྱུར་བའི་བདེ་བས་ཡང་དག་པར་བསྡུས་པའི་

ཕྱག་རྒྱ་ཆེན་པོ་ཐོབ་པར་ལུང་སྟོན་པ་རྒྱུད་ཀྱི་རྒྱལ་པོ་དང་པོའི་སངས་རྒྱས་བསྟན་དུ་གསོལ། འདིར་དེ་བཞིན་གཤེགས་པས་རྒྱལ་པོ་ཟླ་བ་བཟང་པོ་ལ་བསྟན་པའི་དང་པོའི་སངས་རྒྱས་སྟོང་ཕྲག་བཅུ་གཉིས་པ་གང་ཡིན་པ་དེ་ཉིད།
གཞུང་ཉུང་ངུས་མཆོག་གི་དང་པོའི་སངས་རྒྱས་ལས་བསྡུས་པའི་རྒྱུད་ཀྱི་རྒྱལ་པོ་ཡང་དག་པར་བསྡུ་བར་མཛད་ནས་ཚངས་པའི་དྲང་སྲོང་རྣམས་ལ་སྟོན་པས་བསྟན་དུ་གསོལ། ཞེས་གསོལ་བ་བཏབ་པ་དང་།
མིའི་དབང་པོ་གྲགས་པས་བཀའ་སྩལ་པ། ཉི་མའི་ཤིང་རྟ་ཁྱོད་ཚངས་པའི་དྲང་སྲོང་གི་རིགས་ལ་སོགས་པ་སེམས་ཅན་ཐམས་ཅད་ཀྱིས་ཡང་དག་པར་རྫོགས་པའི་སངས་རྒྱས་ཀྱི་ལམ་ཐོབ་པར་བྱ་བའི་ཆེད་དུ། རྒྱུད་ཀྱི་རྒྱལ་པོ་མཆོག་གི་དང་པོའི་སངས་རྒྱས་དམ་པའི་དངོས་པོ་ཉན་པར་འདོད་ཅིང་ཡང་དག་པར་བརྩོན་པ་གང་ཡིན་པ་དེ་ནི་ལེགས་སོ་ལེགས་སོ༎
ཁྱོད་ཀྱི་འདི་ལེགས་པ་དེ་བས་ན་རྒྱུད་ཀྱི་རྒྱལ་པོ་མཆོག་གི་དང་པོའི་སངས་རྒྱས་ཀྱི་སྙིང་པོ་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་སྒྲུབ་པར་བྱེད་པ་དུས་ཀྱི་འཁོར་ལོ་རྡོ་རྗེའི་རྣལ་འབྱོར་ཁྱོད་ཀྱིས་དྲིས་པ་དེ་ཐམས་ཅད་བདག་གིས་བསྟན་པར་བྱའོ༎
ཞེས་ཞལ་གྱིས་བཞེས་ནས་ནག་པ་ཟླ་བའི་ཉ་ལ་དྲང་སྲོང་དེ་དག་དང་གྲོང་བྱེ་བ་དགུ་བཅུ་རྩ་དྲུག་གི་བདག་པོ་ལྷ་དང་ལྷ་མིན་དང་ཀླུའི་སྤྲུལ་པ་རིན་པོ་ཆེའི་ཅོད་པན་

བཅིངས་པའི་རྒྱལ་པོ་དགུ་བཅུ་རྩ་དྲུག་སོགས་ཤམྦྷ་ལའི་རྒྱལ་རིགས་དང་། རྗེ་རིགས་དང་། བྲམ་ཟེ་དང་། དམངས་རིགས་ཀྱི་སྐྱེ་བོ་མཐའ་དག་དཀྱིལ་འཁོར་གྱི་ཁང་བ་དེར་དཀྱིལ་འཁོར་ཆེན་པོར་བཅུག་ནས། འཇིག་རྟེན་དང་འཇིག་རྟེན་ལས་འདས་པའི་དབང་མ་ལུས་པ་བསྐུར་ཏེ།
ཀལྤཱི་ཞེས་པ་རིགས་གཙང་སྨེ་འདྲེས་པ་ཡིན་ལ། མིའི་དབང་པོ་གྲགས་པས་རིགས་བཞི་མཐའ་དག་རྡོ་རྗེའི་རིགས་གཅིག་ཏུ་མཛད་པས་རིགས་ལྡན་ཞེས་མཚན་གསོལ་ཏེ།
སྲས་རྒྱུད་རྣམས་ལའང་དེ་ལྟར་གྲགས་སོ༎ དེ་ནས་དཀྱིལ་འཁོར་ཁང་པའི་ཤར་སྒོའི་མཐའི་འཁྱམས་སུ་རིགས་ལྡན་གྲགས་པ་རིན་པོ་ཆེ་སེང་གེའི་ཁྲི་ལ་བཞུགས་པའི་དྲུང་དུ་ཉི་མའི་ཤིང་རྟ་སོགས་དབང་གིས་སྨིན་པར་མཛད་པའི་སློབ་མ་རྣམས་འདུས་ནས།
རིགས་ལྡན་གྲགས་པའི་ཞབས་ཀྱི་པདྨོ་ལ་ཕྱག་བྱས་ཏེ། ཉི་མའི་ཤིང་རྟས་གསོལ་བ་བཏབ་པ་དང་། རིགས་ལྡན་གྲགས་པས་བཀའ་སྩལ་པ། དཔལ་མཆོག་གི་དང་པོའི་སངས་རྒྱས་སྟོང་ཕྲག་བཅུ་གཉིས་པ་དེ་ཉིད་དེ་བཞིན་གཤེགས་པས་ལུང་བསྟན་པ་བཞིན།
དེའི་བྱིན་བརླབས་ཀྱི་སྟོབས་ཀྱིས་བདག་གིས་ཕྲེང་བ་འཛིན་པའི་སྡེབ་སྦྱོར་གྱིས་ཡང་དག་པར་བསྡུས་པའི་རྒྱུད་ཀྱི་རྒྱལ་པོ་དུས་ཀྱི་འཁོར་ལོ་བཤད་ཀྱིས་རྩེ་གཅིག་པའི་ཡིད་ཀྱིས་ཉོན་ཅིག
ཅེས་གསུངས་སྩལ་ཏེ། ཐམས་ཅད་མཁྱེན་པ་ཡེ་ཤེས་སྐུ་དང་

ཉིན་མོར་བྱེད་པའི་སྐུ་སྟེ་པདྨའི་འདབ་མ་རྒྱས་པའི་སྤྱན༎ ཞེས་སོགས་ཁམས་ལེ་ལ་ཤླཽ་ཀ་བརྒྱ་རེ་དགུ་དང་། ནང་ལེ་ལ་བརྒྱ་དོན་གསུམ་གསུངས་པ་དང་། ཉི་མའི་ཤིང་རྟས། ཁྱོད་ནི་མ་དང་ཁྱོད་ནི་ཕ་སྟེ་ཁྱོད་ནི་འགྲོ་བའི་བླ་མ་ཁྱོད་ནི་གཉེན་དང་གྲོགས་བཟང་ཡང་༎
ཁྱོད་ནི་མགོན་པོ་ཁྱོད་ནི་བྱེད་པོ་ཕན་དང་སྡིག་འཕྲོག་ཁྱོད་ནི་གོ་འཕང་ཕུན་སུམ་ཚོགས་པ་ཡང་༎ ཁྱོད་ནི་འབའ་ཞིག་གནས་དང་ཁྱོད་ནི་ཡོན་ཏན་མཆོག་གི་གནས་ཏེ་སྐྱོན་རྣམས་བཅོམ་པ་ཁྱོད་ཉིད་དོ༎
ཁྱོད་ནི་དམན་པ་རྣམས་ཀྱི་མགོན་དང་ཡིད་བཞིན་ནོར་བུ་རྒྱལ་བའི་དབང་པོ་ཁྱོད་ལ་བདག་སྐྱབས་མཆི༎ ཞེས་འཇམ་དཔལ་ལ་བསྟོད་ཅིང་ཞབས་ཟུང་སྤྱི་བོར་བླངས་ནས་སླར་ཡང་རང་གི་སྟན་ལ་འཁོད་པ་ན།
དབང་ལེ་ལ་ཉིས་བརྒྱ་དང་གསུམ། སྒྲུབ་ལེ་ལ་ཉིས་བརྒྱ་སོ་བཞི། ཡེ་ལེ་ལ་ཉིས་བརྒྱ་ང་གཅིག་སྟེ། རྩ་རྒྱུད་ལས་ཕྱུང་བའི་ཤླཽ་ཀ་སྟོང་སུམ་ཅུ་དང་།
གཞན་ཡང་ཁམས་ལེར། རབ་མཆོག་ས་གཞི་དག་ལ། ཞེས་སོགས་ཤླཽ་ཀ་གཅིག་དང་། སླར་ཡང་། གང་ཞིག་མི་ཡི་འཇིག་རྟེན་དག་ན་དཔལ་ལྡན་བླ་མ་རྡོ་རྗེ་འཛིན་པ་སྡིག་བྲལ་དེ་བདག་སྟེ༎ ཞེས་སོགས་སློབ་དཔོན་མཉེས་པར་བྱ་བ་དང་།
རྒྱུད་ཇི་ལྟར་བསྡུས་པ་དང་། དེའི་དགེ་བ་བསྔོ་བ་དང་། རིགས་ལྡན་གྲགས་པ་བདག་ལ་ཇི་ལྟར་ལྟ་བའི་ཚུལ་ཨུཏྤ་

ལའི་དཔེས་སྟོན་པ་རྣམས་མཛད་ཅིང་། དུས་ཀྱི་འཁོར་ལོའི་རྒྱུད་ཕྱི་མ་རྒྱུད་ཀྱི་སྙིང་པོ་ཡང་བསྡུ་བར་མཛད་ལ། རང་དང་གཞན་གྱི་ལྟ་བ་མདོར་བསྟན་པ་ཡང་མཛད་དེ་ལེགས་པར་གནང་བས། ཉི་མའི་ཤིང་རྟ་སོགས་ཚངས་པའི་དྲང་སྲོང་རྣམས་ཟླ་བ་ཕྱི་མ་ས་གས་ཉ་བའི་ཐོ་རངས་ཕྱག་རྒྱ་ཆེན་པོའི་དངོས་གྲུབ་གཉིས་སུ་མེད་པའི་ཡེ་ཤེས་ཀྱི་སྐུ་གྲུབ་པོ༎
དེ་ནས་སྲས་པདྨ་དཀར་པོ་ལ་རྒྱུད་གཏད་དེ་རྒྱལ་སར་བསྐོས་ནས་ཐོག་མར་བསྡུས་པའི་རྒྱུད་གླེགས་བམ་དུ་འདྲི་བ་དང་།
རྒྱས་འགྲེལ་བརྩོམས་ལ་སྔགས་པ་རྣམས་ལ་བསྟན་ཏེ་རྒྱས་པར་གྱིས་ཤིག་ཅེས་རྗེས་སུ་གནང་བ་སྩལ། གཞན་ཡང་སྟེང་ན་བྱང་ཆུབ་སེམས་དཔའ་གང་དག་ཅེས་སོགས་དཀྱིལ་འཁོར་གསུམ་གྱི་ལྷ་རྣམས་ལ་འཇིག་རྟེན་བསྲུངས་ཤིག་ཅེས་ཤིས་པ་བརྗོད་དེ་རིགས་ལྡན་གྲགས་པ་རང་ཉིད་ལོངས་སྤྱོད་རྫོགས་པའི་སྐུ་ཉིད་ལ་ཐིམ་མོ༎
༎དེ་ནས་རིགས་ལྡན་པདྨ་དཀར་བོས་རྒྱས་འགྲེལ་སྟོང་ཕྲག་བཅུ་གཉིས་པ་དྲི་མ་མེད་པའི་འོད་དང་།
དོན་དམ་པའི་བསྙེན་པ་མཛད་ནས་རྒྱ་ཆེར་སྤེལ་ཏེ་ལོ་བརྒྱ་རྫོགས་པ་ན། རང་གི་སྲས་ཁྲོ་བོ་གཤིན་རྗེ་མཐར་བྱེད་ཀྱི་སྤྲུལ་པ་བཟང་པོ་རྒྱལ་སར་བཞག་ནས་གཤེགས་སོ༎
དེས་ལོ་བརྒྱར་ཆོས་བསྟན་ཅིང་དེ་བཞིན་དུ་སྲས་རྒྱུད། ས་སྙིང་གི་སྤྲུལ་པ་རྣམ་རྒྱལ་དང་། རྨུགས་བྱེད་ཀྱི་སྤྲུལ་པ་བཤེས་གཉེན་

བཟང་པོ་དང་། སྒྲིབ་སེལ་གྱི་སྤྲུལ་པ་ཕྱག་དམར་དང་། ཁེངས་བྱེད་ཀྱི་སྤྲུལ་པ་ཁྱབ་འཇུག་སྦས་པ་དང་། ནམ་སྙིང་གི་སྤྲུལ་པ་ཉི་མ་གྲགས་དང་། བགེགས་དགྲའི་སྤྲུལ་པ་ཤིན་ཏུ་བཟང་དང་། ཕྱག་རྡོར་གྱི་སྤྲུལ་པ་རྒྱ་མཚོ་རྣམ་རྒྱལ་དང་།
གཤིན་རྗེ་མཐར་བྱེད་ཀྱི་སྤྲུལ་པ་རྒྱལ་དཀའ་དང་། ས་སྙིང་གི་སྤྲུལ་པ་ཉི་མ་དང་། རྨུགས་བྱེད་ཀྱི་སྤྲུལ་པ་སྣ་ཚོགས་གཟུགས་དང་། སྒྲིབ་སེལ་གྱི་སྤྲུལ་པ་ཟླ་བའི་འོད་དང་།
ཁེངས་བྱེད་ཀྱི་སྤྲུལ་པ་མཐའ་ཡས་དང་། ནམ་སྙིང་གི་སྤྲུལ་པ་ས་སྐྱོང་དང་། བགེགས་དགྲའི་སྤྲུལ་པ་དཔལ་སྐྱོང་དང་། ཕྱག་རྡོར་གྱི་སྤྲུལ་པ་སེང་གེ་དང་། གཤིན་རྗེ་གཤེད་ཀྱི་སྤྲུལ་པ་རྣམ་པར་གནོན་པ་དང་།
ས་སྙིང་གི་སྤྲུལ་པ་སྟོབས་པོ་ཆེ་དང་། རྨུགས་བྱེད་ཀྱི་སྤྲུལ་པ་མ་འགགས་པ་དང་། སྒྲིབ་སེལ་གྱི་སྤྲུལ་པ་མིའི་སེང་གེ་དང་། ནམ་སྙིང་གི་སྤྲུལ་པ་དབང་ཕྱུག་ཆེན་པོ་དང་།
ཕྱག་རྡོར་གྱི་སྤྲུལ་པ་མཐའ་ཡས་རྣམ་རྒྱལ་དང་། དེའི་སྲས་འཇམ་དཔལ་གྱི་སྤྲུལ་པ་རིགས་ལྡན་དྲག་པོ་འཁོར་ལོ་ཅན་ལྷའི་དབང་པོ་འབྱུང་སྟེ། དེ་དག་ལས་གཟི་བརྗིད་ཅན་དང་མ་ག་དྷའི་གྲོང་ཁྱེར་སྐྱེ་བོའི་བུར་སྟོབས་ཀྱི་འཁོར་ལོས་བསྒྱུར་བ་ཆོས་རྒྱལ་མྱ་ངན་མེད་བྱུང་བ་དུས་མཉམ།
དེའི་སྐུ་ཚེའི་རིང་ལ་རིགས་ལྡན་རྣམ་རྒྱལ་ཡན་

རྫོགས། རྣམ་རྒྱལ་རྒྱལ་སར་བསྐོས་པ་དང་། འཕགས་པ་ཐོགས་མེད་བྱོན་པ་དུས་མཉམ། རིགས་ལྡན་ཁྱབ་འཇུག་སྦས་པས་ཁ་ཆེའི་ཡུལ་དུ་བྱོན་ནས་རྫུ་འཕྲུལ་སྣ་ཚོགས་པ་བསྟན་ཏེ་རྡོ་རིང་བཙུགས་ཤིང་སློབ་མ་འགའ་ལ་ཕག་མོའི་སྒྲུབ་ཐབས་ཀྱང་གནང་།
རིགས་ལྡན་འདི་རྒྱལ་སར་བསྐོས་ནས་ལོ་ལྔ་བཅུ་རྩ་གཅིག་ན། ལྷ་མིན་དང་ཀླུའི་རིགས་ལས་སྐྱེས་པའི་ཀླ་ཀློ་སྟག་གཟིག་གི་རྒྱལ་པོའམ་སྟོན་པ་ཨརྡོ་བྱུང་ནས། དེས་རཧྨ་ཎའི་འཇུག་པ་ལྷ་མ་ཡིན་གྱི་ཆོས་བརྩམས་པ་མི་དགེ་བའི་བསམ་པས་སྐྱེ་བོ་རྣམས་ལ་སྟོན་པར་བྱེད་དེ།
ཀླ་ཀློའི་ལོ་སྟོང་བརྒྱད་བརྒྱ་འབྱུང་བའི་ཐོག་མའོ༎ དེ་ནས་རིམ་གྱིས་ཀླ་ཀློའི་སྟོན་པ་ཨ་ནོ་གྷ་དང་།
ཕག་ལྡན་དང་། བྱི་བ་དང་། དབང་པོ་དང་། གོས་དཀར་ཅན་རྣམས་བྱུང་། རིགས་ལྡན་རྒྱ་མཚོ་རྣམ་རྒྱལ་རྒྱལ་སར་བསྐོས་པའི་ཚེ། འཕགས་པའི་ཡུལ་གྱི་ནུབ་ཕྱོགས་ཀྱི་ཆ་ཤས་མཁའི་ཡུལ་ལམ། ཏུ་རུཤྐ་སྟེ་སོག་པོའི་ཡུལ་ཏྲི་ཌི་ཞེས་པ་གྲོང་བྱེ་བས་བརྒྱན་པར།
པཱ་ག་ད་ལ་སོགས་པའི་གྲོང་ཁྱེར་དུ་ཀླ་ཀློའི་སྟོན་པའམ་རྗེ་བོ་མ་དྷུ་མ་ཏི་ཞེས་པ། མངར་ལྡན་ནམ་སྦྲང་རྩིའི་བློ་གྲོས་བྱུང་སྟེ།
དེ་ནི་བུ་སྨད་དང་བཅས་པ་གོས་དཀར་པོ་འབའ་ཞིག་གྱོན་པ། རལ་པའི་དོ་ཀེར་ཅན། རྔ་མོ་དང་། རྟ་དང་། བ་ལང་བསད་ནས་ཁྲག་དང་བཅས་པའི་ཤ་ཅུང་ཟད་

བཙོས་བཟས་གཞན་དང་མ་འདྲེས་པ་དང་། བ་ལང་གི་ཤ་དང་སྒོ་ང་ཆུ་དང་མར་དང་ཚ་བ་གསུམ་མཉམ་དུ་བཙོས་པ་དང་། འབྲས་དང་ལོ་མ་བསྲེས་ནས་བཙོས་པ་ཤིང་ཐོག་དང་བཅས་པའི་ཟས་དང་། བྱ་གག་ལ་སོགས་པའི་སྒོ་ངའི་ཁུ་བ་ལས་བྱས་པའི་བཏུང་བ་ལ་ཉིན་ཕྱེད་ནས་མཚན་ཕྱེད་ཀྱི་བར་ལ་ལོངས་སྤྱོད་ཅིང་།
ཀླ་ཀློའི་ལྷ་བི་ཥི་མིལླཱའི་སྔགས་ཀྱིས་བཏབ་པའི་སོག་པོའི་གྲི་སྒུར་གྱིས་ཕྱུགས་ཀྱི་མགྲིན་པ་བཅད་པའི་ཤ་ཟོས་པས་མཆོག་ཐོབ་པར་འདོད་ལ།
གཞན་ཡང་རཧྨ་ཎ་འཇིག་རྟེན་གྱི་བྱེད་པ་པོ་ཡིན་པས་དེ་མཉེས་ན་མཐོ་རིས་སུ་འགྲོ་ཞིང་མ་མཉེས་ན་དམྱལ་བར་འགྲོའོ་ཞེས་ལྷ་དང་ཕ་མེས་མཆོད་པའི་དོན་དུ་ཕྱུགས་ཀྱི་སྲོག་བཅད་ནས་ཤ་ཁྲག་འགྱེད་པར་བྱེད།
བདུད་ཀྱི་ལྷ་དངོས་སུ་མཐོང་ཞིང་དེས་གྲོགས་བྱས་པས་གཟི་བརྗིད་དང་དཔུང་རྒྱས་ནས། སངས་རྒྱས་པའི་ལྷ་ཁང་དྲུག་ཅུ་རྩ་བརྒྱད་བཤིགས་པ་སོགས་བསྟན་པ་ལ་གནོད་པ་ཆེན་པོ་བྱས་ཏེ་གྲགས་པ་ཤིན་ཏུ་ཆེ་བས་འདི་ཀླ་ཀློའི་ཐོག་མའོ་ཞེས་ས་ཐམས་ཅད་དུ་གྲགས་སོ༎
དེ་ནས་མཆེད་ནས་ཀླ་ཀློའི་རྒྱལ་པོའམ་སྟོན་པ་འཇོམས་བྱེད་ཅེས་པ་སོགས་གདུག་པ་ཅན་མང་དུ་འཕེལ་སྟེ་མུ་སྟེགས་ཅན་ཕལ་ཆེ་བ་ཡང་ཀླ་ཀློར་གྱུར་ཏོ༎
རིགས་ལྡན་རྒྱལ་དཀའ་རྒྱལ་སར་བྱོན་ནས་ལོ་བརྒྱད་ཅུ་རྩ་གཉིས་འདས་པ་ན་ཇི་ལྟར་བསྡུས་

རྒྱུད་ལས་ལུང་བསྟན་པ་བཞིན་དུ་གདུག་པའི་མུ་སྟེགས་པ་རྣམས་ཀྱིས་གྲོས་བྱས་ནས་སྐར་རྩིས་ཀྱི་གྲུབ་པའི་མཐའ་རྣམས་སྦས་ཏེ་གཞན་དག་གིས་མི་ཤེས་པར་བྱ་བའི་དོན་དུ་བྱེད་པའི་རྩིས་བརྩམས་པས་དུས་ཀྱི་དབང་གིས་རང་ཉིད་ཀྱི་བུ་དང་ཚ་བོ་ལ་སོགས་པས་ཀྱང་གྲུབ་མཐའི་རྩིས་མི་ཤེས་ཤིང་ནུབ་ནས་འཕགས་པའི་ཡུལ་གྱི་ས་མཐའ་དག་ཏུ་ཚངས་པ་བ་དང་།
ཉི་མ་བ་དང་། གཅེར་བུ་པ་དང་། སྐྲ་ཅན་རྣམས་ཀྱི་གྲུབ་མཐའི་རྩིས་རྣམས་ཉམས་སོ༎
སད་ན་ལེགས་ཀྱི་སྐབས་སུ་ནུབ་ཕྱོགས་ན་དམག་ལ་མངའ་བ་ཏ་ཞིག་༼ཟིག་༽གི་རྒྱལ་པོ་ལ་མེར་མུ་ལེ་ཧབ་ཅེས་པ་ཡོད། དེས་བོད་ཀྱི་རྒྱལ་པོ་ལ་དམག་གསུམ་མན་ཆད་སྦྱོར་རོ༎ ཞེས་རྒྱལ་ཆེན་བང་སོའི་རྡོ་རིངས་༼རིང་༽ལས་བྱུང་ལ།
ཏཱ་ཡི་ཞེས་པ། ཏ་ཞིག དེ་ཡང་སྟག་གཅིག་ཅེས་གྲག་གོ། དེ་ནས་པཎ་ཆེན་ཤཱཀྱ་ཤྲཱིའི་དུས་སུ་མ་ག་དྷཱ་རུ་རུཥྐས་བཅོམ་མོ༎ ༎ཤམྦྷ་ལའི་དུས་བཞི་ཕྱི་མ་རྫོགས་ལྡན་གྱི་སྐོར།ད་ནི་མ་འོངས་པ་ན་འཕགས་ཡུལ་དང་བོད་ལ་སོགས་པའི་ཡུལ་རྣམས་ཀླ་ཀློས་གང་སྟེ།
བྱེད་པའི་བློ་གྲོས་ཞེས་པའི་ཀླ་ཀློའི་རྒྱལ་པོ་འབྱུང་ལ། དེའི་རྒྱལ་ཕྲན་དགུ་བཅུ་རྩ་དྲུག་དང་།
དམག་དཔོན་ཟླ་བ་ཆེན་པོའི་བུ་དང་དམག་དཔོན་དབང་པོའི་མགོན་པོ་ཞེས་པ་སོགས་ཡན་ལག་བཞིའི་དཔུང་སྟོབས་དང་ལྡན་པ་འབྱུང་ངོ་༎ དེའི་ཚེ་རིགས་ལྡན་དྲག་པོ་སེང་གེའི་ཁྲི་ལ་དབང་བསྐུར་

ནས་ལོ་ལྔ་བཅུ་ལྷག་བཞེས་པ་དེས། ཀླ་ཀློ་རྣམས་ཐབས་ལ་མཁས་པས་གཞོམ་པའི་ཆེད་དུ་རང་ཉིད་ཉི་མ་ལྟ་བུའི་གཟི་བརྗིད་འབར་ཞིང་རབ་ཏུ་ཁྲོས་འཁྲུགས་འཇིགས་སུ་རུང་བའི་ཚུལ་གྱིས་རྡོའི་རྟ་ལ་བཅིབས་ཤིང་རབ་ཏུ་སྲ་བའི་གོ་བགོས་ཏེ་ཕྱག་ན་མདུང་ཐུང་བསྣམས་ནས་དགྲ་མཐའ་དག་ལ་བསྣུན་པས་ཕྱེ་མར་འཐག་པའི་ཚུལ་མཛད།
རྒྱལ་ཕྲན་དགུ་བཅུ་རྩ་དྲུག་དང་དམག་དཔོན་ཧ་ནུ་མན་དང་། དམག་དཔོན་གཉིས་པ་དྲག་པོ་ཞེས་པ་སོགས་རླུང་གི་ཤུགས་ཅན་གྱི་རྡོའི་རྟ་ཁ་དོག་སྣ་ཚོགས་པ་ལ་གཞོན་པའི་རྟ་བ་བྱེ་བ་དགུ་དང་།
ཆང་གིས་དྲེགས་པའི་གླང་པོ་ཆེ་འབུམ་ཕྲག་བཞི་དང་། གསེར་གྱིས་བརྒྱན་པའི་ཤིང་རྟ་འབུམ་ཕྲག་ལྔ་དང་།
དཔའ་བོ་དཔུང་བུ་ཆུང་གི་ཚོགས་མིག་གིས་མཐོང་ཚད་དྲུག་དང་། ཚངས་པ་དང་། དབང་ཕྱུག་དང་། ཁྱབ་འཇུག་དང་། གདོང་དྲུག་དང་། ཚོགས་བདག་ལ་སོགས་པ་ལྷ་ཆེན་པོ་བཅུ་གཉིས་པོ་དཔུང་དང་བཅས་པས་ཀྱང་འཁོར་དུ་བསྐོར་བ།
ཤམྦྷ་ལ་ནས་ཆུ་བོ་ཤཱི་ཏའི་ལྷོ་ཕྱོགས་སུ་བྱོན་ནས་ཀླ་ཀློའི་དཔུང་རྣམས་དང་གཡུལ་སྤྲོད་པར་མཛད་དེ། དཔའ་བོ་རྣམས་ཀྱིས་ནི་ཀླ་ཀློའི་དཔུང་བུ་ཆུང་གི་ཚོགས་དང་། གླང་པོས་གླང་པོ་དང་།
རྡོའི་རྟས་རྟ་དང་། ཤིང་རྟས་ཤིང་རྟ་དང་། མི་དབང་དགུ་བཅུ་རྩ་དྲུག་པོས་དེའི་རྒྱལ་ཕྲན་དང་། དམག་

དཔོན་ཧ་ནུ་མན་གྱིས་ཟླ་བ་ཆེན་པོའི་བུ་དང་། དམག་དཔོན་དྲག་པོས་དབང་པོའི་མགོན་པོ་དང་། རིགས་ལྡན་དྲག་པོ་ཉིད་ཀྱིས་བྱེད་པའི་བློ་གྲོས་རྣམས་ལ་སོ་སོར་མཚོན་རྣོན་པོས་བསྣུན་ཏེ་དེ་དག་རྩ་བ་མེད་པར་འཕམ་པར་བྱེད་དོ༎
འདིར་སྲོག་ལ་གནོད་པ་ནི་འགའ་ཡང་མེད་དེ་གཡུལ་གྱི་རྫུ་འཕྲུལ་འདིས་དེ་དག་གི་སེམས་ཞུམ་པར་གྱུར་ནས་སངས་རྒྱས་ཀྱི་ཆོས་ལ་འགོད་པར་མཛད་པ་ཉིད་དོ༎ དེ་ནས་རིགས་ལྡན་དྲག་པོ་དཔུང་དང་བཅས་པ་སླར་ཤམྦྷ་ལར་ལོག་སྟེ།
ས་དུམ་བུ་འདིའི་སྐྱེ་བོ་ཕལ་མོ་ཆེ་རྣམས་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཀྱི་ལམ་ལ་འགོད་པར་མཛད་དོ༎ དེའི་ཚེ་ལྷོའི་དུམ་བུ་དབུས་མ་འདིར་རྫོགས་ལྡན་གྱི་དུས་འཇུག་སྟེ།
མི་རྣམས་ཀྱིས་ཆོས་དང་འདོད་པ་དང་ནོར་དང་ཐར་པ་སྟེ་སྡེ་བཞི་པོ་རྫོགས་པར་ཐོབ་ཅིང་ཚེ་ལོ་རིམ་གྱིས་སྟོང་བརྒྱད་བརྒྱ་པར་འཕེལ་ལོ༎ སྔར་ཆུ་ལ་སོགས་པ་མེད་པའི་ས་ཕྱོགས་སུའང་འབྲུ་རྣམས་སྐྱེས་ཏེ་འཕེལ་ལ།
ཤིང་རྣམས་ཀྱང་འབྲས་བུས་གཏམས་པ་ལ་སོགས་པས་གཞི་མཐའ་དག་ལྷའི་དཔལ་དང་ལོངས་སྤྱོད་ལྟ་བུས་གང་བར་འགྱུར་རོ༎ རིགས་ལྡན་འདི་ལ་སྲས་ཟུང་འབྱུང་སྟེ་འཇམ་དཔལ་གྱི་སྤྲུལ་པ་ལྷའི་དབང་པོ་དང་།
འཇིག་རྟེན་དབང་ཕྱུག་གི་སྤྲུལ་པ་ཚངས་པ་གཉིས་སོ༎ ལྷ་དབང་ནི་ལྷོ་གླིང་ནུབ་མར་བྱོན་ནས་དེའི་རིགས་རྒྱུད་ཀྱིས་དེ་ན་གནས་

པའི་ཀླ་ཀློ་རྣམས་བཏུལ་ཏེ་སངས་རྒྱས་ཀྱི་ཆོས་ལ་འགོད་པར་མཛད་ལ། དེ་ནས་རིམ་གྱིས་དུམ་བུ་་བཅུ་པོ་རྣམས་སུ་ཡང་དེའི་རིགས་རྒྱུད་ལས་བྱུང་བའི་རྒྱལ་པོ་རྣམས་ཀྱིས་རིམ་པ་བཞིན་དུ་ཀླ་ཀློ་འཇོམས་པར་མཛད་དོ༎
རིགས་ལྡན་དྲག་པོས་རྒྱལ་སར་ལོ་བརྒྱ་རྫོགས་པ་ན་སྲས་ཚངས་པ་རྒྱལ་སར་བསྐོས་ཏེ་རང་ཉིད་བདེ་བ་ཆེན་པོའི་གནས་སུ་གཤེགས་པར་མཛད་དོ༎ དཔག་བསམ་སྙེ་མ་ལས་ས་བཅུའི་བྱང་ཆུབ་སེམས་དཔས་བཀའ་བསྡུས་ཤིང་འགྲེལ་པས་བཀྲལ་བའི་ལེའུ་སྟེ་གཉིས་པའོ༎
༎གྲུབ་ཆེན་རྣམས་ཀྱིས་ཐུགས་ཉམས་སུ་བཞེས་ཤིང་པཎ་ཆེན་རྣམས་ཀྱིས་འབེལ་གཏམ་གྱིས་གཏན་ལ་ཕབ་པའི་ལེའུ་སྟེ་གསུམ་པ།རྒྱུད་རྒྱལ་འཕགས་ཡུལ་དུ་དར་ཁྱབ་བྱུང་ཚུལ།ད་ནི་འཕགས་པའི་ཡུལ་གྱི་པཎ་གྲུབ་རྣམས་ཀྱིས་ཐུགས་ཉམས་སུ་བཞེས་ཤིང་འབེལ་གཏམ་གྱིས་གཏན་ལ་ཕབ་པ་ཇི་ལྟ་བུ་ཞེ་ན།
དུས་ཀྱི་འཁོར་ལོ་ནི་འཕགས་ཡུལ་དུ་སྔ་མོ་ཞིག་ནས་ཕེབས་པར་གནང་སྟེ།
གྲུབ་ཆེན་རྡོ་རྗེ་དྲིལ་བུ་པའི་བདེ་མཆོག་ལྷན་སྐྱེས་ཀྱི་སྒྲུབ་ཐབས་སུ་དྲི་མེད་འོད་ཀྱི་མཆོད་བརྗོད་ཤླཽ་ཀ་གཉིས་པ་འབྱུང་ཞིང་། པིརྺ་པས་གཤིན་རྗེ་གཤེད་ཀྱི་སྤྲུལ་འཁོར་གསལ་བྱེད་དུས་འཁོར་ལ་བརྟེན་ནས་མཛད་པར་གཞུང་དེ་ཉིད་ན་སྣང་བ་དང་།
སློབ་དཔོན་ཙི་ལུ་པས་རིན་ཆེན་རི་བོའི་གཙུག་ལག་ཁང་ནས་བྱང་ཆུབ་སེམས་དཔའི་འགྲེལ་པ་ཡོད་པའི་ཁུངས་རྙེད་པའི་ཕྱིར་རོ༎ སླད་ཀྱིས་རྒྱལ་པོ་པཱ་ལ་བདུན་རྒྱུད་ཀྱི་རིང་ལ་ཐེག་པ་ཆེན་

པོའི་ཆོས་དར་ཞིང་། ཁྱད་པར་དུ་རྡོ་རྗེ་ཐེག་པ་དར་བ་ལས་སློབ་དཔོན་ཙི་ལུ་པ་དང་། དུས་འཁོར་ཞབས་ཀྱིས་ཤམྦྷ་ལ་ནས་དུས་ཀྱི་འཁོར་ལོ་སྤྱན་དྲངས་ནས་འཕགས་ཡུལ་དུ་ཤིན་ཏུ་དར་བར་འགྱུར་ཏོ༎དེ་ཡང་པཱ་ལ་བདུན་ནི་མ་ག་དྷའི་བ་ལང་རྫི་ཞིག་གིས་རྒྱལ་པོ་ཐོབ་པར་འདོད་དེ།
ཀུ་རུ་ཀུལླེ་བསྒྲུབས་པས་གྲུབ་ནས་རྒྱ་གར་ཤར་ཕྱོགས་སུ་སོང་ཞིག་ཅེས་ལུང་བསྟན། དེར་ཕྱིན་པས་དེ་ན་བཙུན་མོ་ཀླུ་མོ་ཞིག་གིས་ནུབ་རེ་བཞིན་རྒྱལ་པོ་གསོད་ཅིང་།
རྒྱལ་པོ་མེད་ན་བཀྲ་མི་ཤིས་པས་བློན་པོ་རྣམས་ཀྱིས་ནང་རེ་བཞིན་མི་རྣམས་རེ་མོས་སུ་བྱས་ཏེ་རྒྱལ་སར་བསྐོའོ༎ དེར་མ་སྨད་གཉིས་ཀྱི་བུ་ལ་རེ་མོས་བབ་ནས་གཉི་ག་ངུ་བ་ལ་དྲིས་པས།
བུ་འདི་ལ་སང་རྒྱལ་པོའི་རེས་བབ་པོ་ཟེར་བས་དེའི་ཚབ་ཏུ་ཕྱིན་ཏེ་རྒྱལ་པོར་དབང་བསྐུར་བའི་ནུབ་མོ་བཙུན་མོ་དེ་བྱུང་བ་ལ། ཡི་དམ་གྱི་ང་རྒྱལ་གྱིས་དབྱུག་པ་བསྣུན་པས་དེ་ཤིའོ༎
ནང་པར་བློན་པོ་རྣམས་ཀྱིས་རྒྱལ་པོའི་སྤུར་བསྲེག་པའི་ཆེད་དུ་འོངས་པ་ན་རྒྱལ་པོ་མ་ཤི་བས་ཐམས་ཅད་ཡ་མཚན་སྐྱེས་ནས་ཀུན་འདུད་ཅིང་ཆབ་སྲིད་འཕེལ་ཏེ། གོ་བཱ་ལ་ཞེས་པ་བ་ལང་སྐྱོང་ཞེས་གྲགས་སོ༎
དེ་ལ་བཙུན་མོ་ལྔ་བརྒྱ་ཡོད་པ་ལས་བཙུན་མོ་དབང་ཆུང་བ་ཞིག་གིས་དབང་དུ་བྱ་བའི་སྨན་གྲུབ་པ་རྒྱལ་པོ་ལ་མ་ཐེངས་པར་ཆུ་ནང་དུ་ལྷུང་ནས། རྒྱ་མཚོར་

སོང་བ་ཀླུའི་རྒྱལ་པོ་རྒྱ་མཚོས་ཟོས་པས་དེ་དབང་དུ་གྱུར་ཏེ། རྒྱལ་པོའི་ཆ་བྱད་དུ་བརྫུས་ནས་བཙུན་མོ་དང་འདུས་པས་སྲས་དེ་བ་པཱ་ལ་ལྷ་སྐྱོང་བྱུང་། རྒྱལ་པོ་ཁྲོས་ཏེ་ཆད་པ་བཅད་པར་བརྩམས་པ་ན་སོར་གདུབ་བསྟན་པས་ཀླུའི་ཡི་གེ་བྱུང་སྟེ་བཙུན་མོ་ལ་ངའི་བུ་བྱུང་བ་རྒྱལ་སྲིད་དུ་ཞོག་ཅིག་ཅེས་བྲིས་པ་མཐོང་བས་བསྐྱེད་བསྲིངས་ཏེ་རྒྱལ་སར་བསྐོས།
རྒྱལ་པོ་དེ་བ་པཱ་ལས་གཙུག་ལག་ཁང་བརྩིགས་པར་འདོད་ནས་ལྟས་མཁན་ལ་དྲིས་པས།
དགེ་སྦྱོང་དང་བྲམ་ཟེའི་རས་ལ་སྡོང་བུ་བྱས་ཏེ་རྒྱལ་པོ་དང་ཚོང་དཔོན་གྱི་ཁྱིམ་ནས་མར་བླངས་ཤིང་དཀའ་ཐུབ་པའི་གནས་ནས་སྐོང་བུ་བླངས་ཏེ་མར་མེ་སྦར་བ་ཡི་དམ་གྱི་མདུན་དུ་བཞག་སྟེ།
གསོལ་བ་བཏབ་ན་ཆོས་སྐྱོང་གི་སྤྲུལ་པས་སྐོང་བུ་བསྐྱུར་བར་འགྱུར་བས་དེར་བརྩིགས་ཤིག་ཟེར་ནས། དེ་ལྟར་བྱས་པས་བྱ་རོག་ཅིག་བྱུང་ནས་སྐོང་བུ་མཚོར་བསྐྱུར་བས་ཡི་ཆད་པ་ན།
མཚན་མོ་ཀླུའི་རྒྱལ་པོ་སྦྲུལ་མགོ་ལྔ་པ་བྱུང་སྟེ། ང་ཁྱོད་ཀྱི་ཕ་ཡིན་པས་མཚོ་བསྐམས་ལ་རྩིག་ཏུ་གཞུག་གོ་ཞག་བདུན་བདུན་ན་མཆོད་པ་ཆེན་པོ་གྱིས་ཤིག་ཟེར་བ་དང་། དེ་བཞིན་བྱས་པས་ཞག་ཉེར་གཅིག་ནས་མཚོ་བསྐམས་ཏེ།
དེར་ཨོ་ཏནྟྲ་པུ་རིའི་གཙུག་ལག་ཁང་དཔལ་བསམ་ཡས་ལྷུན་གྱིས་གྲུབ་པའི་དཔེ་ཕྱི་དེ་བཞེངས་སོ༎ དེ་ལ་སྲས་མ་ཧི་བཱ་ལས་སྐྱོང་ཞེས་པ་བྱུང་བ་རྒྱལ་

པོར་བསྐོས་ཏེ་ཆབ་སྲིད་སྐྱོང་བ་ན་རྒྱ་གར་ཤར་ཕྱོགས་དེར་མུ་སྟེགས་པ་ཤིན་ཏུ་དར་བས་སྒྲོལ་མ་གྲུབ་པའི་རྣལ་འབྱོར་པ་ཞིག་གིས་མུ་སྟེགས་ཀྱི་རྟེན་རྣམས་བཤིག་པར་འདོད་ནས། སྒྲོལ་མ་ལ་གསོལ་བ་བཏབ་པས་རྒྱལ་པོ་མ་ཧི་བཱ་ལ་ལ་ཞུས་ཞེས་ལུང་བསྟན།
རྒྱལ་པོ་ལ་ཞུས་པས་བྷངྒ་ལའི་དམག་ཐམས་ཅད་བསྡུས་ནས་འགྲོ་བའི་ལམ་དུ་མི་ནག་པོ་གཅིག་འདུག་པ་ན་རེ། ང་མགོན་པོ་མཧཱ་ཀཱ་ལ་ཡིན། བྱེ་མའི་ཕུང་པོ་འདིའི་འོག་ན་སངས་རྒྱས་འོད་སྲུང་གི་གཙུག་ལག་ཁང་ཞིག་ཡོད་པས་འདི་སོལ།
མུ་སྟེགས་ཀྱི་རྟེན་བཤིག་པའི་དུས་སུ་དམག་ཐམས་ཅད་ཀྱིས་ཁྲིམས་སུ་བཅའ་བ་གྱིས་ལ་རོལ་མོ་དུས་གཅིག་ཏུ་ཁྲོལ་ཞིག་དང་ངས་གྲོགས་བྱའོ་ཟེར་ཏེ་མི་སྣང་བར་སོང་།
དེར་བྱེ་མ་བསལ་བས་གཙུག་ལག་ཁང་ཞིག་བྱུང་བ། ཏྲི་ཀ་ཊུ་ཀ་ཞེས་པ་ཚ་བ་གསུམ་གྱི་གཙུག་ལག་ཁང་ཞེས་པ་འམ། སོ་མ་བུ་རི་ཟླ་བའི་གྲོང་གི་གཙུག་ལག་ཁང་ཞེས་གྲགས་སོ༎
དེ་ནས་རོལ་མོའི་སྒྲ་ཁྲོལ་ཞིང་མུ་སྟེགས་པའི་རྟེན་གྱི་མཐའ་ལ་བསྐོར་བས་དེ་རྣམས་རང་ཞིག་ལ་སོང་སྟེ་མུ་སྟེགས་པའི་ལུགས་རྣམས་ཉམས། སངས་རྒྱས་ཀྱི་བསྟན་པ་ཕྱོགས་ཐམས་ཅད་དུ་རྒྱས། རྒྱལ་པོའི་ཆབ་སྲིད་ཀྱང་འཕེལ་ཏེ་ཤར་ཕྱོགས་པ་རེནྡྲའི་ས་ཐམས་ཅད་ཆབ་འོག་ཏུ་འདུས་པས་དེ་རྒྱལ་པོ་དེ་བ་པཱ་ལ་བས་ཀྱང་མངའ་ཐང་ཆེའོ༎
དེའི་ཚེ་ཤྲཱི་ན་ལནྡ་ན་

མཆོག་གི་དངོས་གྲུབ་བརྙེས་པའི་སློབ་དཔོན་ཀམྦ་ལ་སྟེ་ལ་བ་པ་ཞེས་པ་ཤེར་ཕྱིན་དགུ་པ་མཛད་པ་པོ་དེ་རྒྱལ་པོར་སྐྱེ་བ་བཞེས་ནས་སངས་རྒྱས་ཀྱི་བསྟན་པ་ལ་ཕན་ཆེ་བར་མངོན་ཤེས་ཀྱིས་གཟིགས་ཏེ། རྒྱལ་པོ་ས་སྐྱོང་གི་བཙུན་མོའི་རྨི་ལམ་དུ་དགེ་སློང་ཆོས་གོས་དམར་སེར་ཅན་ལྷུང་བཟེད་དང་གསིལ་བྱེད་ཐོགས་པ་ཞིག་གནས་གཡར་ཟེར་བ་ལ་ཁས་བླངས་པས།
སློབ་དཔོན་ལ་བབ་པ་འཕོས་ཏེ་དེའི་སྲས་སུ་སྐུ་སྐྱེ་བ་བཞེས་པ།
རྒྱལ་པོ་དྷརྨ་པཱ་ལ་ཞེས་པར་གྱུར་ནས་མངའ་ཐང་ཤིན་ཏུ་ཆེ་བས་ཡུལ་དབུས་མ་ག་དྷ་ཡང་ཆབ་འོག་ཏུ་འདུས་སོ༎ རྒྱལ་པོ་དེས་རྡོ་རྗེ་གདན་གྱི་བྱང་ཆུ་བོ་གངྒཱའི་ལྷོ་འགྲམ་ན་བྲག་དེའུ་ཞིག་ཡོད་པའི་སྟེང་དུ་བི་ཀྲ་མ་ཤཱི་ལ་རྣམ་པར་གནོན་པའི་ཚུལ་ཁྲིམས་ཀྱི་གཙུག་ལག་ཁང་བཞེངས་ཏེ་བོད་རྣམས་ནི་བྲི་ཀ་མ་ལ་ཤཱི་ལ་ཟེར་ཏེ་མ་དག་གོ།
དེ་བཞིན་དུ་ན་ལེནྡར་ཡང་སྔོན་ཤཱ་རིའི་བུའི་འཁྲུངས་ས་དེ་ཡིན་ལ།
དེར་རྒྱལ་པོས་གཙུག་ལག་ཁང་བརྩིགས་པས་ན་ལེནྡའི་གཙུག་ལག་ཁང་ཞེས་གྲགས་ཏེ། དེར་རྡོ་རྗེ་ཐེག་པ་དར་བས་ཤྲཱི་ན་ལེནྡ་དཔལ་རྒྱུན་སྟེར་ཞེས་པ་ཡིན་པ་ལ་བོད་རྣམས་ནི་ན་ལེནྟྲ་ཞེས་ཟེར་རོ༎
རྒྱལ་པོ་དྷརྨ་པཱ་ལའི་དུས་སུ་བོད་ཀྱི་རྒྱལ་པོ་ནི་སད་ན་ལེགས་འཇིང་ཡོན་ཁྲི་ལྡེ་སྲོང་བཙན་ཡོད་པར་རྒྱལ་ཆེན་བང་སོའི་རྡོ་རིངས་༼རིང་༽ཡི་གེ་ལས་བྱུང་། དྷརྨ་པཱ་ལས་

སྦྱིན་བདག་བྱས་ཏེ་སློབ་དཔོན་སེང་གེ་བཟང་པོས་སོ་མ་པུ་རིར་བརྒྱད་སྟོང་འགྲེལ་ཆེན་མཛད། དེ་ནས་ཇོ་བོ་རྗེ་གདན་ལ་བཞུགས་དུས་ནེ་ཡ་བཱ་ལ་ཡོད་ལ། དེའི་སྲས་མཧཱ་བཱ་ལ་རྒྱལ་པོར་བསྐོས་པའི་ཚེ་དེས་ཇོ་བོ་བི་ཀྲ་མ་ཤཱི་ལར་སྤྱན་དྲངས་ཞེས་ལམ་ཡིག་ལས་འབྱུང་ཞིང་།
དེ་རྗེས་རྒྱལ་པོ་ཤིང་སྟན་ཅན་ར་མ་གཱ་ལ་བྱུང་ངོ་༎ ༎སློབ་དཔོན་ཙི་ལུ་པ།དེ་དག་ལས་རྒྱལ་པོ་དེ་བ་པཱ་ལའི་དུས་སུ་སློབ་དཔོན་ཙི་ལུ་པ་བྱོན་ཏེ།
དེ་ནི་རྒྱ་གར་ཤར་ཕྱོགས་ན་བྷངྒ་ལ། བ་རེནྡྲ། ཨོརྦོ་ས། ཀཱ་མ་རཱུ་པ་བཞི་དང་། ཡུལ་དབུས་ན་མ་ག་དྷ་སྟེ་ཡུལ་ཆེན་པོ་ལྔ་ཡོད་པ་ལ་ཤར་ཕྱོགས་པཉྩ་གཽ་ཌ་ཞེས་གྲགས་པའི་ཨོརྦི་སར་རྣལ་འབྱོར་པ་ཅིག་གི་སྲས་སུ་འཁྲུངས།
བྱིས་པའི་དུས་ན་རབ་ཏུ་བྱུང་བས་ཙི་ལུ་པ་ཞེས་བྱ་ལ། སྡེ་སྣོད་མཐའ་དག་ལ་སྦྱངས་ཤིང་རིག་པའི་གནས་ལྔ་ལ་མཁས་པས་ཙི་ལུ་པཎྜི་ཏར་གྲགས། སྔགས་ཀྱི་སྡེ་སྣོད་རྒྱ་གར་ཤར་ནུབ་ན་བཞུགས་པ་ཐམས་ཅད་གསན་ནས།
རྒྱལ་པོ་དྷརྨ་པཱ་ལའི་སྐབས་སུ་ལུང་ལ་ཡིད་ཆེས་པའི་ཕྱིར། རཏྣ་གི་རི་བི་ཧཱ་ར་རིན་ཆེན་རི་བོའི་གཙུག་ལག་ཁང་དང་། བི་ཀྲ་མ་ཤཱི་ལ་དང་། ན་ལནྡ་རྣམས་སུ་སྡེ་སྣོད་ཀྱི་པོ་ཏི་མཐའ་དག་གཟིགས་ཤིང་།
ཁྱད་པར་དུ་ཏུ་རུཥྐའི་གནོད་པ་མི་འབྱུང་བ་རིན་ཆེན་རི་བོར་སྔགས་ཀྱི་པོ་ཏི་མཐའ་དག་གཟིགས་པས་སྤྱིར་ཚེ་

གཅིག་གིས་སངས་རྒྱས་འགྲུབ་པ་ལ་སྔགས་ཀྱི་ཐེག་པ་དགོས་ཤིང་། དེའི་སྦས་དོན་རྣམས་གསལ་བར་བྱེད་པ་ལ་བྱང་ཆུབ་སེམས་དཔའི་འགྲེལ་པ་དགོས་ལ། དེ་ཤམྦྷ་ལ་ན་སྤྲུལ་པའི་རྒྱལ་པོས་སྟོན་པ་ཡོད་ཅེས་པ་འདུག་པ་དང་།
ཡི་དམ་གྱི་ལྷས་ཀྱང་ལུང་བསྟན་པ་ལ་བརྟེན་ནས་ནོར་བུ་ལེན་པའི་ཚོང་བ་དང་འགྲོགས་ཏེ། རྒྱ་མཚོ་ལ་གཟིངས་བཏང་ནས་ཕྱིན་པས་གླིང་ཕྲན་ཞིག་ཏུ་སླེབས་པ་ན། ཚོང་པ་རྣམས་ཟླ་བ་དྲུག་ན་གླིང་དེར་སླེབས་པའི་དུས་བྱས་ཏེ།
ཚན་ཚན་དུ་གྱེས་ནས་ནོར་བུའི་གླིང་སོ་སོར་སོང་ཞིང་སློབ་དཔོན་གྱིས་ཤམྦྷ་ལའི་ལམ་ཡིག་བཟུང་སྟེ་རི་ཆེན་པོ་ཞིག་ལ་འཛེགས་ནས་ཕྱིན་པས། རི་དེའི་རྩེར་དགེ་སློང་ཤིན་ཏུ་གཟུགས་བཟང་བ་ཞིག་དང་འཕྲད་པས་དེ་ན་རེ་ཁྱོད་གར་འགྲོ་ཟེར་བ་ལ།
ཤམྦྷ་ལར་བྱང་ཆུབ་སེམས་དཔའི་སྒོར་ཚོལ་དུ་འགྲོ་བྱས་པས་དེར་ནི་ཤིན་ཏུ་བགྲོད་དཀའ་སྟེ་ཤེས་པ་བྱུང་ན་འདིར་ཡང་ཉན་པས་ཆོག་མོད་ཟེར་བ་དང་།
རྭ་བ་རྣམས་དེ་འཇམ་དཔལ་གྱི་སྤྲུལ་པར་ཤེས་གསུང་། ཁ་ཅིག་རིགས་ལྡན་པདྨ་དཀར་པོའི་སྤྲུལ་པར་ཤེས་གསུང་སྟེ་དེ་ལ་ཕྱག་བྱས། མཎྜལ་ཕུལ། གསོལ་བ་བཏབ་པས་དབང་རྒྱུད་འགྲེལ་མན་ངག་མཐའ་དག་སྣང་༼གནང་༽ཞིང་།
ཞག་རེ་ལ་ཤླཽ་ཀ་སྟོང་ཟིན་པར་གྱུར་པས་ཀྱང་གཟུང་ཞིང་། སྤྲུལ་པ་དེས་མེ་ཏོག་སྤྱི་

བོར་བཞག་ནས་བྱང་ཆུབ་སེམས་དཔའི་སྐོར་མ་ལུས་པ་ཁོང་དུ་ཆུད་པར་གྱུར་ཅིག་ཅེས་བྱིན་གྱིས་བརླབས་པས་ཆུ་སྣོད་གཅིག་ནས་གཅིག་ཏུ་བྱོ་བ་ལྟར་ཐུགས་སུ་ཆུད་པ་དང་སྤྲུལ་པ་དེ་མི་སྣང་བར་གྱུར་ཏོ༎ དེ་ནས་སླར་ལོག་པ་ན་ཚོང་བ་རྣམས་དང་ཡང་འཛོམ་ནས་གཟིངས་ལ་ཞུགས་ནས་འོངས་ཏེ་ན་ལེནྡར་བྱོན།
ཀ་ཏ་ཀའི་རྒྱལ་པོའི་སར་བཞུགས་པས་སློབ་མ་གསུམ་བྱུང་། དེ་རྣམས་ཀྱིས་རྒྱུད་འགྲེལ་རྣམས་གླེགས་བམ་ལ་འདྲི་༼འབྲི་༽བར་ཞུས་པས་བྲིས་སོ༎
སློབ་མ་གཅིག་ཐ་མལ་པ་ཞིག་བྱུང་། གཅིག་རྒྱལ་པའི་འབྱུང་གནས་སྦས་པ་ཞེས་པ་གྲུབ་པ་བརྙེས་པ་ཞིག་བྱུང་། གཅིག་པཎྜི་ཨཱ་ཙརྱ་སྟེ། དེ་ནི་ལྷོ་ཕྱོགས་རྒྱ་མཚོའི་གླིང་ཕྲན་ཞིག་ཏུ་བྲམ་ཟེའི་རིགས་སུ་སྐུ་འཁྲུངས།
བྷངྒ་ལར་བྱོན་ཏེ་བསོད་སྙོམས་མཛད་པས་པི་ཏོ་ཨཱ་ཙརྱ་སློབ་དཔོན་བསོད་སྙོམས་པ་ཞེས་པ་མཁས་པ་ཆེན་པོ་ཞིག་བྱུང་སྟེ། དེས་སེམས་འགྲེལ་མ་ལུས་པ་ཐུགས་སུ་ཆུད་ཅིང་ཐུགས་ཉམས་སུ་བཞེས་སོ༎
དེ་ནས་ཡུལ་དེར་རྒྱལ་པོ་གཞན་གྱི་དམག་བྱུང་བས་རྒྱུད་འགྲེལ་གྱི་དཔེ་ཐམས་ཅད་དོང་དུ་སྦས་ཏེ་བྲོས། དམག་གྱེས་ནས་བལྟས་པས་མ་ཚང་ནས་སློབ་མ་རྣམས་ཀྱང་སླར་ཡང་ཙི་ལུ་པཎྜི་ཏ་ལ་འདྲི་༼འབྲི་༽བར་ཞུས་པས།
མཁའ་འགྲོ་མས་སྦས་པས་བྲིར་མི་རུང་གསུང་ནས་མ་གནང་བར་ཙི་ལུ་པ་མེ་ཏོག་ཁྱིམ་ཞེས་པ་རྒྱ་གར་ཤར་ཕྱོགས་

ཀྱི་བསྟི་གནས་སུ་གཤེགས་སོ༎ དོང་ནས་སྟོན་དུས་མ་ཚང་བ་ལ་ཁ་ཅིག་བདེ་དགྱེས་གཉིས་ཀྱི་འགྲེལ་པའི་སྨད་མ་ཚང་བ་ཡིན་ཟེར་ཏེ། རྡོ་རྗེ་སྙིང་འགྲེལ་དུ་བདེ་མཆོག་གི་འགྲེལ་པ་དེ་ཚིགས་སུ་བཅད་པ་ཕྱེད་དང་བཅུ་གསུམ་གྱི་འགྲེལ་པ་ཡིན་པར་བཤད་ཅིང་།
བདེ་མཆོག་སྟོད་འགྲེལ་དེ་ཉིད་དུའང་། གཙོ་བོར་རྩ་བའི་རྒྱུད་དམ་བྱང་ཆུབ་སེམས་དཔའ་རྣམས་ཀྱིས་མཛད་པའི་འགྲེལ་བཤད་ཀྱིས་མཐའ་དྲུག་གི་དོན་འདི་ཐམས་ཅད་ཡུལ་གཞན་ལྷོ་དང་བྱང་དུ་སོང་སྟེ་ཤེས་པར་བྱའོ་ཞེས་གསུངས་ལ།
རྡོ་རྗེ་སྙིང་འགྲེལ་དུའང་། འདི་ལས་ཀྱིས་སྤྱོད་པའི་ལེའུ་ལ་སོགས་པ་ནི་རྒྱ་ཆེར་རྟོགས་པར་བྱའོ་ཞེས་གསུངས་པས། འགྲེལ་པ་གཉིས་ད་ལྟ་བོད་དུ་འགྱུར་བའི་ཚད་འདི་ཁོ་ན་བྱང་ཆུབ་སེམས་དཔས་རྗེས་སུ་གནང་ངོ་ཞེས་བྱ་བར་རིགས་སོ༎
དེས་ན་མ་ཚང་བ་ནི་རྩ་རྒྱུད་རྩ་འགྲེལ་ཡིན་པར་མངོན་ཏེ། རྩ་རྒྱུད་ཀྱི་དུམ་བུ་ཐར་ལོས་བསྒྱུར་བ་དང་ཟླ་བ་བཟང་པོས་མཛད་པའི་འགྲེལ་པའི་དུམ་བུ་ཕན་གནོད་སུམ་ཅུ་རྩ་གཉིས་པའི་རྒྱ་དཔེ་པཎ་ཆེན་བྷཱུ་མི་ཤྲཱིས་བསྣམས་པ་བུ་སྟོན་རིན་པོ་ཆེས་བསྒྱུར་བ་དག་དེའི་དུས་ཀྱི་དཔེ་འཁྱར་བ་ཡིན་པར་སྣང་ངོ་༎
དེ་ལྟ་བུའི་སློབ་དཔོན་དཔོན་སློབ་གཉིས་ལ་ཙི་ལུ་པ་ཆེ་ཆུང་ངམ། པཎྜི་བ་ཆེ་ཆུང་ཞེས་གྲགས་པས་བསོད་སྙོམས་པ་བླ་མར་བྱས་ཏེ་

ཙི་ལུ་པ་སློབ་མར་བྱས་པ་ལ་ཡང་འགལ་བ་མེད་དོ༎ བསོད་སྙོམས་པས་དུས་འཁོར་གྱི་སྒྲུབ་ཐབས་སྙིང་པོ་རྒྱན་མཛད་ལ་བསོད་སྙོམས་པའི་སློབ་མ་ལྷོ་ཕྱོགས་ཀྱི་བྲམ་ཟེར་དགེ་སློང་དཱ་རི་ཀ་པ་ཞེས་པས་ཀྱངདབང་རབ་བྱེད་ཀྱི་འགྲེལ་པ་རྡོ་རྗེའི་ཚིག་འབྱེད་པ་མཛད་དོ༎
༎སློབ་དཔོན་དུས་ཞབས་པ་ཆེན་པོ།རིགས་ལྡན་གྱིས་རྗེས་སུ་བཟུང་བས་འཕགས་པའི་ཡུལ་ཀུན་ཏུ་བྱང་ཆུབ་སེམས་དཔའི་ཆོས་སྐོར་དར་བར་མཛད་པ་སློབ་དཔོན་དུས་འཁོར་ཞབས་ཆེན་པོ་ནི།
རྒྱ་གར་ཤར་ཕྱོགས་བ་རེནྡྲར། ཡབ་གཤིན་རྗེ་གཤེད་ནག་པོའི་རྣལ་འབྱོར་བ་བྲམ་ཟེ་བདེ་བྱེད་དང་། ཡུམ་ཡེ་ཤེས་ཀྱི་མཁའ་འགྲོ་མ་པདྨ་ཅན་གཉིས་ཀྱིས་གཤིན་རྗེ་གཤེད་ཀྱི་རྒྱུད་ལས་ཇི་ལྟར་འབྱུང་བ་བཞིན་རིགས་ཀྱི་སྲས་བསྐྲུན་པའི་ཆོ་ག་བྱས་པས།
ཡབ་ཀྱི་རྨི་ལམ་དུ་ཡུམ་གྱི་ལྟོ་བར་འཕགས་པ་འཇམ་དཔལ་བཞུགས་པ་རྨིས། བཀྲ་ཤིས་པའི་དགེ་མཚན་དང་བཅས་ཏེ་འཁྲུངས།
འཕགས་པ་འཇམ་དཔལ་གྱིས་བྱིན་གྱིས་བརླབས་པས་བློ་རྣོ་བ་དབང་པོ་གསལ་བ་ཞིག་བྱུང་། ཆུང་ངུ་ལ་རབ་ཏུ་བྱུང་སྟེ་རིག་པའི་གནས་མ་ལུས་པ་ཚེགས་མེད་པར་མཁྱེན་ནས་པཎྜི་ཏར་གྱུར་པས་འདི་ལ་ཡང་ཙི་ལུ་པ་ཟེར།
པཎྜི་ཨཱ་ཙརྱ་ལས་དུས་ཀྱི་འཁོར་ལོ་གསན། དེས་ཀྱང་ཐུགས་མ་ཚིམ་པར་སྔོན་གྱི་སྨོན་ལམ་སད་པའི་མཐུས། ཅི་ནས་ཀྱང་ཤམྦྷ་ལར་འགྲོ་སྙམ་པའི་འདུན་པ་དྲག་པོ་སྐྱེས་ཏེ་ཐུགས་

དམ་གྱི་ལྷ་སྒྲོལ་མ་ལ་དངོས་སུ་ཅི་འདོད་ཞུར་ཡོང་བས། དེས་ཤམྦྷ་ལ་ནས་རྒྱུད་སྡེ་མང་པོ་དང་སེམས་འགྲེལ་རྣམས་སྤྱན་དྲོངས་ཤིག སེམས་ཅན་ལ་ཕན་ཐོགས་པར་འགྱུར་རོ་ཞེས་ལུང་བསྟན། འཛམ་བུའི་གླིང་ཉིད་ལ་བྱང་དུ་ཕྱིན་ན་མྱ་ངམ་གྱི་ཐང་ལ་ཟླ་བ་བཞི་བགྲོད་དགོས་ཤིང་སྲོག་གི་བར་ཆད་དུ་འགྲོ་བས་ཕྱིའི་རྒྱ་མཚོ་ལ་ཚོང་པ་དང་ལྷན་ཅིག་གཟིངས་ལ་བྱོན་ཏེ་ཚོང་པ་རྣམས་ནོར་བུའི་གླིང་དུ་སོང་།
སློབ་དཔོན་གྱིས་བྱང་ཕྱོགས་སུ་བྱོན།
རྒྱ་མཚོའི་གླིང་གི་རི་ཞིག་ལ་འཛེགས་ཏེ་བྱོན་པས་ཁ་ཅིག་རིགས་ལྡན་དཔལ་སྐྱོང་ཞེས་ཟེར། ཁ་ཅིག་པད་དཀར་ཞེས་ཟེར་ཏེ་རིགས་ལྡན་གྱི་རྣམ་འཕྲུལ་མི་དཀར་པོ་གཅིག་བྱུང་ནས།
ཁྱོད་གང་ནས་འོངས་གང་དུ་འགྲོ་ཅི་ལ་འོངས་གསུངས་པ་ལ། ང་རྒྱ་གར་ཤར་ཕྱོགས་ནས་འོངས། བྱང་ཤམྦྷ་ལར་རིགས་ལྡན་ལ་དུས་ཀྱི་འཁོར་ལོའི་ཆོས་ཞུར་འགྲོ་བྱས་པས། ཡུལ་དེར་འཕགས་པ་མིན་པ་གཞན་སུས་ཀྱང་མི་ཐར་བར་ཁྱོད་ཀྱི་བགྲོད་པ་འདི་ལྟ་བུས་བགྲོད་པར་མི་ནུས།
འདིར་ཤེས་པ་བྱུང་ན་ཉན་པར་བྱེད་དམ་གསུང་བ་དང་། དེ་རིགས་ལྡན་གྱི་རྣམ་འཕྲུལ་དུ་མཁྱེན་ནས་ཕྱག་དང་བསྐོར་བ་མང་དུ་བྱས།
མཎྜལ་ཕུལ་ནས་བདག་རྗེས་སུ་བཟུང་དུ་གསོལ་ཞེས་ཞུས་པས། འཕགས་པའི་ཡུལ་གྱི་འགྲོ་བ་རྣམས་ཀྱི་ཆེད་དུ་ཁྱོད་ཉིད་

དུས་ཀྱི་འཁོར་ལོ་བསྟན་པའི་ཕྱིར་ངས་འདིར་འོངས་པ་ཡིན་གྱིས་ཉོན་ཅིག་གསུངས་ནས། དེར་ཆོས་ཀྱི་དབྱིངས་རྣམ་པ་ཐམས་ཅད་པའི་དཀྱིལ་འཁོར་མངོན་སུམ་དུ་སྣང་བར་དབང་རྫོགས་པར་བསྐུར། ཆེས་ཆེར་མྱུར་བའི་ཟབ་ལམ་རྣལ་འབྱོར་ཡན་ལག་དྲུག་པའི་གདམས་པ་སྩལ།
རི་དེའི་འདབ་༼འདབས་༽རྒྱ་མཚོའི་འགྲམ་དུ་ཞག་བདུན་བསྒོམས་པས་གྲུབ་པ་བརྙེས་ཏེ་རྫུ་འཕྲུལ་གྱིས་ནམ་མཁའ་ལ་བྱོན་ནས་ཤམྦྷ་ལའི་མ་ལ་ཡའི་ཚལ་གྱི་དུས་ཀྱི་འཁོར་ལོའི་དཀྱིལ་འཁོར་ཁང་བར་རིགས་ལྡན་དངོས་ཀྱི་ཞབས་ལ་གཏུགས་པས་དེ་ཉིད་ཀྱིས་དབང་རྣམས་རྫོགས་པར་བསྐུར།
རྒྱུད་འགྲེལ་མན་ངག་རྣམས་བསྟན་ནས་བསྡུས་པའི་རྒྱུད། རྒྱུད་ཕྱི་མ། འགྲེལ་ཆེན་དྲི་མ་མེད་པའི་འོད།
རྩ་རྒྱུད་དབང་མདོར་བསྟན། རང་དང་གཞན་གྱི་ལྟ་བ་མདོར་བསྟན་པ་རྣལ་འབྱོར་གསུམ་གྱི་སྙིང་པོ་གསལ་བ། དོན་དམ་བསྙེན་པ། བདེ་མཆོག་སྟོད་འགྲེལ། རྡོ་རྗེ་སྙིང་འགྲེལ་ཏེ་བྱང་ཆུབ་སེམས་དཔའི་ཆོས་སྡེ་རྣམས་ཀྱི་དཔེ་ཐམས་ཅད་ཀྱང་གནང་སྟེ།
རྒྱ་གར་ཤར་ཕྱོགས་མེ་ཏོག་ཁྱིམ་དུ་བྱོན། དེ་ནས་ཀྱང་ཡུལ་དབུས་མ་ག་དྷར་བྱོན་ནས་ཆོས་བསྟན་པས། དུས་འཁོར་ཞབས་པ་ཆེན་པོ་ཞེས་ཀུན་ཏུ་གྲགས་ལ།
སེམས་འགྲེལ་སྐོར་འཕགས་པའི་ཡུལ་ཤར་ནུབ་ཀུན་ཏུ་དར་བར་མཛད་དེ་སྐུ་ལུས་མ་སྤངས་

པར་མཆོག་གི་དངོས་གྲུབ་བརྙེས་སོ༎ རྒྭ་ལོའི་གསུང་ལས་སློབ་དཔོན་འདི་ཀླུའི་བྱང་ཆུབ་ཀྱི་སློབ་མ་ཡིན་ཞེས་ཀྱང་འབྱུང་ངོ་༎ དབང་མདོར་བསྟན་ནི་རྩ་བའི་རྒྱུད་ཀྱི་ལེའུ་དང་པོ་ན་ལེའུ་འོག་མ་རྣམས་ཀྱི་མདོར་བསྟན་རེ་ཡོད་པའི་དབང་གི་མདོར་བསྟན་ཟུར་དུ་ཕྱུང་བ་སྟེ་རྩ་རྒྱུད་ཀྱི་དུམ་བུའོ༎
དབང་རབ་བྱེད་ནི་བསྡུས་རྒྱུད་ལས་ཕྱུང་བ་ཡིན་པས་དེ་ཉིད་དུ་རྟོགས་སོ༎ སློབ་དཔོན་འདི་ལ་སློབ་མའི་མཆོག་ཀྱང་དུས་ཞབས་པ་ཆུང་བ་ཨ་ཝ་དྷཱུ་ཏཱི་པ།
ནཱ་རོ་པ། སཱ་དྷུ་པུ་ཏྲ། དུས་འཁོར་ཞབས་ཆུང་བ་ཤྲཱི་བྷ་དྲ་བོ་དྷི། དུས་འཁོར་ཞབས་ཆུང་བ་ན་ལནྡ་པ། རཏྣ་ཀཱ་ར་གུཔྟ། ཐར་བའི་འབྱུང་གནས་སྦས་པ།
འདུལ་པའི་འབྱུང་གནས་བློ་གྲོས། སེང་གེ་རྒྱལ་མཚན། མཐའ་ཡས་རྣམ་རྒྱལ་རྣམས་བྱུང་ངོ་༎ ༎ཨ་ཝ་དྷཱུ་ཏི་པ།ཨ་ཝ་དྷཱུ་ཏི་པ་ནི། རྒྱ་གར་ན་དགེ་སློང་བློ་ཤིན་ཏུ་བརྟུལ་བ་ཞིག་གིས་ལྷ་མོ་ཀུ་རུ་ཀུལླེའི་ཤེས་རབ་སྒྲུབ་པ་བྱས་པས་ལྷ་མོས་རྨི་ལམ་དུ་བསྟན་པ།
བྱི་རུ་ལ་ཀུ་རུ་ཀུལླེའི་སྐུ་བཟོས། དུར་ཁྲོད་ནས་བུད་མེད་དབང་པོ་ཚང་བའི་རོ་གཅིག་ལོང་ལ་དེའི་ཁར་ལྷ་མོའི་སྐུ་དེ་བཅུག་ནས་ཁ་སྦུབ་པའི་རྒྱབ་ཏུ་སྐྱིལ་ཀྲུང་གིས་འདུག་ལ་ཞག་བདུན་སྒྲུབས་ཤིག་དངོས་གྲུབ་ཐོབ་པར་འགྱུར་རོ༎
ཞེས་པའི་ལུང་བསྟན་ལྟར་བསྒྲུབས་པས་ཞག་བདུན་སོང་བ་ན་རོ་དེ་སྟེང་དུ་ཁ་ལོག་སྟེ།

ཁྱོད་ཤེས་རབ་ཇི་ཙམ་འདོད་ཟེར་བས་མིག་གིས་མཐོང་ཚད་ཟིན་པར་བྱས་ཀྱང་འོང་བ་ཡིན་པ་ལ། བློ་བརྟུལ་བས་ཞུམ་ནས་ངས་བྲིས་ཟིན་པར་འདོད་བྱས་པས་དེ་ལྟར་བྱུང་། བསོད་སྙོམས་མཛད་པས་བིཎྜ་ཨཱ་ཙརྱ་ཞེས་གྲགས་ཤིང་།
ཕྱིས་ཡུལ་དབུས་སུ་ངག་གི་དབང་ཕྱུག་གྲགས་པ་ཞེས་ཟེར་ཏེ། ཇོ་བོ་ཁ་སརྤ་ཎའི་གཙུག་ལག་ཁང་དུ་བཞུགས། དེས་དངུལ་གཞོང་ཞིག་ཏུ་ལུད་པ་བསྐྱུར་བ་ཐམས་ཅད་ལོངས་སྤྱོད་དུ་གྱུར་པས་སྦྱིན་པ་ཕྱོགས་མེད་དུ་གཏོང་ཞིང་ཕྱོགས་བཞིར་པཎ་ཆུང་གསུམ་གསུམ་ལ་ཆོས་གསུང་བ་ཞིག་གོ།
དེས་དཔལ་དུས་ཞབས་པ་ཆེན་པོའི་ཞབས་ལ་གཏུགས་ཏེ་རྒྱུད་ཇི་ཙམ་མཁྱེན་དྲིས་པས་ལན་སྩལ་པའི་རྒྱུད་ཀྱི་མཚན་ཙམ་ཡང་འཛིན་པར་མ་ནུས་སྐད།
དེ་ནས་ཆོས་འདིའི་དབང་རྒྱུད་གདམས་པ་དང་བཅས་པ་གནང་། སྒྲུབ་པ་མཛད་པས་མཆོག་གི་དངོས་གྲུབ་དེ་ཉིད་དུ་ཐོབ་སྟེ་མཚན་ཡང་ཨ་ཝ་དྷཱུ་ཏཱི་པ་ཞེས་ཟེར་ལ་དུས་འཁོར་ཞབས་པ་ཞེས་སུ་ཡང་གྲགས་སོ༎
འདིས་བཀའ་འགྲེལ་པདྨ་ཅན་དང་། སྦས་པ་མིག་འབྱེད་རྩ་འགྲེལ་དང་། དཔལ་ལྡན་རྒྱུ་སྐར་གྱི་དཀྱིལ་འཁོར་གྱི་ཆོ་ག་སོགས་བསྟན་བཅོས་མང་དུ་མཛད་དོ༎ དེ་ལ་སློབ་མ་མང་དུ་བྱུང་ཡང་ཕལ་ཆེར་རྣལ་འབྱོར་པར་གྱུར་ནས་བཤད་པའི་སྲོལ་འཛིན་པ་ནི་དུས་ཞབས་པ་ཆུང་བ་

དགེ་བསྙེན་བོ་དྷི་དང་། དེའི་སྲས་ན་ལེནྡ་པ་ཉིད་དོ༎ ལྷོ་ཕྱོགས་རྒྱ་མཚོའི་གླིང་དུའང་འདིས་དུས་འཁོར་དར་བར་མཛད་ཅེས་གྲག་གོ། ༎དཔལ་ནཱ་རོ་པ།དཔལ་ནཱ་རོ་པ་ནི། འཛམ་བུའི་གླིང་མཐའ་དག་ཏུ་ཉི་ཟླ་ལྟར་གྲགས་པའི་མཁས་པ་ཆེན་པོ༎
ན་ལནྡའི་མཁས་པ་སྒོ་དྲུག་གི་ཡ་གྱལ་བྱང་སྒོ་བསྲུང་བའི་པཎྜི་ཏ་མཚན་ཡ་ཤོ་བྷ་དྲ་སྙན་གྲགས་བཟང་པོ་ཞེས་བྱ་བ། ཕྱི་ནང་གི་པཎྜི་ཏ་སུས་ཀྱང་རྩོད་པར་མི་ནུས་པས་ཡོངས་སུ་གྲགས་པའི་མཚན་ནཱ་རོ་པ་ཞེས་ཏེ་བོད་དུ་རྩོད་མེད་ཅེས་སོ༎
དེས་པཥྤ་ཧ་རིའམ་པུལླ་ཧ་རི་མེ་ཏོག་མདངས་འཕྲོག་གི་དགོན་པར་དཔལ་དུས་ཞབས་པ་ཆེན་པོ་ལས་དབང་རྒྱུད་མན་ངག་མཐའ་དག་མནོས་ནས། དབང་མདོར་བསྟན་དང་བརྟག་གཉིས་ལ་འགྲེལ་པ་མཛད་དེ།
འདི་ལ་ཁ་ཆེའི་འགྲེལ་པ་ཞེས་ཉི་མ་དཔལ་ཡེ་ཤེས་ཀྱིས་ཁུངས་སུ་མཛད་དོ༎ ཇོ་བོ་རྗེས་ཀྱང་དུས་ཞབས་པའམ། ནཱ་རོ་པ་ལ་གསན་པར་སྣང་སྟེ་བྱང་ཆུབ་ལམ་སྒྲོན་དུ་དང་པོའི་སངས་རྒྱས་ཀྱི་རྒྱུད་ཁུངས་སུ་མཛད་པ་དང་།
ཨ་ཏི་ཤའི་སྦྱོར་དྲུག་ཅེས་པ་བྱུང་བས་སོ༎ འོན་ཀྱང་ཇོ་བོས་མཆིམས་ཕུར་ས་ར་ཧའི་དོ་ཧ་གསུངས་པ་ཡང་འབྲོམ་གྱིས་བཀག་པས་གསང་སྔགས་ཟབ་མོ་རྣམས་ནི་གསུངས་པ་ཉིད་དོ༎
རྗེ་བཙུན་མི་ལའི་གསུང་ལས། ཨ་ཏི་ཤ་ལ་གསང་སྔགས་གསུང་དུ་བཅུག་ན་བོད་གྲུབ་ཐོབ་ཀྱིས་འགེངས་པ་

ཡིན་པ་ལ་དེ་བཀག་པས་ནོངས་ཞེས་འབྱུང་ངོ་༎ བལ་པོ་ཕམ་མཐིང་བའི་མཆེད་མཻ་ཏྲི་པས་ཀྱང་ནཱ་རོ་པ་ལ་ལོ་ལྔ་བསྟེན་ནས་ལེགས་པར་གསན་པས་དུས་འཁོར་བར་གྲགས་སོ༎ ༎སཱ་དྷུ་བུ་ཏྲ།སཱ་དྷུ་བུ་ཏྲ་ནི། ལེགས་པའི་བུའམ་ཚོང་བའི་བུ་ཞེས་ཏེ།
མཚན་དངོས་ནི་ཤྲཱི་དྷ་ར་ཞེས་པ་དཔལ་འཛིན་ནོ༎ དེ་ཡང་འདིའི་བླ་མ་ཨ་ནུ་བ་མ་རཀྴི་ཏ་དཔེ་མེད་འཚོ་ཞེས་པ་ཕྱི་ནང་གི་རིག་པ་ལ་བསྒོམ་པ་གོམས་པའི་ཐུགས་ཅན། དཔལ་ཁ་སརྤ་ཎའི་དྲུང་དུ་ལོ་བཅུ་གཉིས་སུ་བཞུགས་ནས་དམིགས་པ་དང་རྟོག་པ་མེད་པའི་དེ་ཁོ་ན་ཉིད་ཀྱི་མན་ངག་བསྒོམས་པས་རྟོགས་པའི་ཁྱད་པར་ཅི་ཡང་མ་ཐོབ་ནས་ཡིད་ཞུམ་པ་ན་རྡོ་རྗེ་རྣལ་འབྱོར་མས་བུ་བི་ཀྲ་མ་པུ་རིར་སོང་ཞིག་དེར་ཁྱོད་ལ་རྟོགས་པ་འབྱུང་བར་འགྱུར་རོ་ཞེས་ལུང་བསྟན་པའི་བཀའ་སྤྱི་བོར་བཞག་ནས་སློབ་མ་པཎྜི་ཏ་ཆེན་པོ་ལེགས་པའི་བུ་དཔལ་འཛིན་དང་ལྷན་ཅིག་བི་ཀྲ་མ་པུ་རིར་བྱོན་ཏེ་དུས་མཆོད་ཅིག་གི་ཚེ་ཐུགས་དམ་གྱི་རིམ་པ་ལ་བཞུགས་པ་ལས་ནམ་ཕྱེད་ཀྱི་དུས་སུ་བཅོམ་ལྡན་འདས་ཨ་ཝ་དྷཱུ་ཏིའི་ཆ་བྱད་ཅན་བྱོན་ནས་བུ་དེ་ཁོ་ན་ཉིད་ནི་འདི་ཡིན་ནོ་ཞེས་མངོན་སུམ་དུ་གདམས་པ་སྩལ།
 དེ་ཐོས་མ་ཐག་ཏིང་ངེ་འཛིན་ལ་སྙོམས་པར་ཞུགས་སོ༎
བཅོམ་ལྡན་འདས་དེ་ནི་མི་སྣང་བར་གྱུར་ནས་མཚན་མོ་འདས་པའི་ཚེ་ཏིང་ངེ་འཛིན་དེ་ལས་བཞེངས་ཏེ། དཔལ་ལྡན་བླ་མ་བདག་ཉིད་ཆེན་པོ་དེས་ཀྱང་རྣམ་པ་ཐམས་ཅད་དུ་དེར་

དཀའ་བ་མཛད་ཅིང་སྐལ་བ་དང་ལྡན་པའི་དཔལ་ལྡན་དཔལ་འཛིན་ལ་རང་གི་རྟོགས་པ་ཉེ་བར་བསྟན་ཏོ༎ དཔལ་ལྡན་བླ་མ་མཆོག་ཏུ་ཐུགས་རྗེ་ཅན་དེས་ཀྱང་རྣམ་པ་ཐམས་ཅད་དུ་སྣོད་དང་ལྡན་པར་རྟོགས་ནས། པཎྜི་ཏ་ཆེན་པོ་འོད་བྱེད་ལྷ་ལ་བཀའ་དྲིན་དུ་མཛད་དོ༎
དེས་ཀྱང་པཎྜི་ཏ་ཆེན་པོ་རྒྱལ་པོའི་བླ་མ་སྙིགས་མའི་དུས་ཀྱི་ཐམས་ཅད་མཁྱེན་པ་ཆོས་ཀྱི་འབྱུང་གནས་ཞི་བ་ལ་བཤད་དོ༎ ཁ་ན་མ་ཐོ་བ་མེད་པའི་ཐུགས་རྗེ་ལ་སོགས་པའི་ཡོན་ཏན་བརྗོད་དུ་མེད་པའི་རིན་པོ་ཆེའི་འབྱུང་གནས་དཔལ་ལྡན་བླ་མ་དེ་ལས་ཀྱང་།
དཔལ་ལྡན་བླ་མའི་ཞབས་བསྟེན་པ་ལ་མཁས་པ་ཉི་མ་དཔལ་བདག་གིས་དེ་ཁོ་ན་ཉིད་ཡང་དག་པར་ཐོབ་པོ་ཞེས་པ་བླ་མའི་བརྒྱུད་པའོ་ཞེས་ཉི་མ་དཔལ་ཡེ་ཤེས་ཀྱི་བརྗེད་བྱང་དུ་བྱུང་ལ།
མདོར་ན་སཱ་དྷུ་པུ་ཏྲ་འདིས་ནི་དཔེ་མེད་འཚོ་དང་། དུས་འཁོར་ཞབས་གཉི་ག་ལས་དབང་རྒྱུད་མན་ངག་གསན་ནས་གྲུབ་པ་བརྙེས་ཏེ། དུས་ཀྱི་འཁོར་ལོའི་སྒྲུབ་ཐབས་དང་དཀྱིལ་འཁོར་ཆོ་ག་གཉིས་ཆོས་འབྱུང་ཞི་བའི་ཆེད་དུ་མཛད།
དབང་མདོར་བསྟན་གྱི་དཀའ་འགྲེལ་ཡང་མཛད་དོ༎ དཔེ་མེད་འཚོས་ཀྱང་སྦྱོར་དྲུག་གི་མན་ངག་དང་། མཚན་བརྗོད་འགྲེལ་པ་བདུད་རྩའི་ཐིགས་པ་མཛད།
ཆོས་འབྱུང་ཞི་བས་མཆོད་པའི་ཆོ་ག་མཛད། ཉི་མ་དཔལ་ཡེ་ཤེས་ཀྱིས་མཚན་བརྗོད་ཀྱི་འགྲེལ་པ་བདུད་རྩིའི་ཐིགས་པ་དང་། དཔེ་མེད་

འཚོས་སྦྱོར་དྲུག་གི་འགྲེལ་པ་ཡོན་ཏན་འགེངས་པ་ཞེས་པའི་བརྗེད་བྱང་འདི་མཛད་ཅིང་དེས་ཀྱང་དངོས་གྲུབ་བརྙེས་པའི་པཎྜི་ཏ་རཏྣ་རཀྵི་ཏ་རིན་ཆེན་འཚོ་ལ་གནང་སྟེ། དེ་ནི་རྒྱ་གར་ཤར་ཕྱོགས་སུ་སྐུ་འཁྲུངས།
མ་ག་དྷར་པཎ་ཆེན་མང་དུ་བསྟེན་པས་ཡོངས་སུ་རྫོགས་པའི་པཎྜི་ཏར་གྱུར་ནས། ཤར་ཕྱོགས་བ་རེནྡྲའི་ཡུལ་གྱི་ཛ་གད་ད་ལའི་གཙུག་ལག་ཁང་དུ་བཞུགས་ཏེ་རྒྱལ་པོའི་བླ་མ་མཛད་ཅིང་རྒྱལ་བའི་བསྟན་པ་གསལ་བར་མཛད།
འཁོར་ལོ་སྡོམ་པའི་ཞལ་གཟིགས། ཏུ་རུཥྐའི་དམག་ལ་བྱོལ་ནས་བལ་ཡུལ་དུ་བཞུགས། རྒྱ་གར་ཤར་ནུབ་ཐམས་ཅད་དུ་འགྲན་ཟླ་དང་བྲལ་བ་དེ་དགུང་ལོ་བརྒྱད་ཅུ་ལྷག་ཅིག་བཞེས་ནས་གཤེགས་སོ༎ དེས་ཤར་ཕྱོགས་ཛ་གད་ད་ལའི་པཎྜི་ཏ་བྷཱུ་ཏི་ཙནྡྲ་རྣལ་འབྱོར་ཟླ་བ་ལ་གནང་ངོ་༎
ཡང་། དྷརྨཱ་ཀ་ར་ཤཱནྟི་ཆོས་འབྱུང་ཞི་བ། དེ་ལ་པཎ་ཆེན་བི་ཁྱཱ་ཏ་དེ་བ་རྣམ་གྲགས་ལྷ། པཎ་ཆེན་དྷརྨ་དཱ་ཤ་ཆོས་འབངས།
བི་བྷུ་ཏི་ཙནྡྲའོ༎ ཡང་། རཏྣ་རཀྵི་ཏ། མི་དབང་བློ། ཕྱོགས་གྲོལ། ཤཱཀྱ་འཚོ། རྗེ་ལེགས་སྐྱེས། སངས་རྒྱས་དབྱངས། མཧཱ་པཎྜི་ཏ་ནགས་ཀྱི་རིན་ཆེན་རྣམས་རིམ་པར་རྒྱུད་དེ་སྦྱོར་དྲུག་གི་མན་ངག་ཡོངས་སུ་རྫོགས་པ་བྱུང་ངོ་༎
པཎ་ཆེན་ནགས་ཀྱི་རིན་ཆེན་ནི། འོད་བྱེད་ལྷའི་སློབ་མ་ཉི་མ་དཔལ་ཡེ་ཤེས། དེའི་སློབ་མ་ཆོས་འབྱུང་ཞི་བ། དེའི་སློབ་མ་

རཏྣ་རཀྵི་ཏ་ཡིན་ཞེས་གསུང་ངོ་༎ ༎རཏྣ་ཀ་ར་གུཔྟ།རཏྣ་ཀ་ར་གུཔྟ་ནི། སྔོན་དགེ་བསྙེན་གཞོན་ནུའི་དུས་ནས་རིག་པའི་གནས་དུ་མ་ལ་མཁས་ཤིང་། ཁྱད་པར་དུ་སྒྲ་ཚད་ལ་མཁས་པ་ཡིན་པས། པཎྜི་ཏ་མང་པོས་བསྐོར་ནས་ཆོས་འཆད་ཅིང་ཡུལ་ཀུན་ཏུ་བགྲོད་པར་བྱེད་པ་ལས།
མ་ག་དྷར་འོངས་པ་ན་བློན་པོ་དབང་ཆེ་བ་ཞིག་ན་རེ། ཁྱེད་དགེ་བསྙེན་ཁྲི་མཐོན་པོའི་སྟེང་དུ་འདུག་ནས་ པཎྜི་ཏ་རབ་ཏུ་བྱུང་བ་མང་པོའི་ཕྱག་ལེན་པ་འདི་སངས་རྒྱས་ཀྱི་བསྟན་པ་ལ་མི་མཛེས་པར་རབ་ཏུ་བྱུང་བ་གྱིས་ཟེར་བས།
ངའི་མ་རྒན་མོ་ཞིག་གསོ་བའི་ཆེད་དུ་རབ་ཏུ་མི་འབྱིན་བྱས་པས། མའི་འཚོ་བ་ངས་སྦྱིན་གྱིས་ཟེར་ནས་གསེར་སྲང་སུམ་ཅུ་བྱིན་ནོ༎
པཎྜི་ཏས་བསྙེན་པར་རྫོགས་ཏེ་མཚན་ཡང་རཏྣ་ཀ་ར་གུཔྟ་ཞེས་རིན་ཆེན་འབྱུང་གནས་སྦས་པར་བཏགས་ལ། དུས་ཞབས་པ་ཆེན་པོ་དང་། ཛེ་ཏཱ་རི་དང་ནཱ་རོ་པ་སོགས་བསྟེན་ནས་དུས་འཁོར་སོགས་ལ་ཤིན་ཏུ་མཁས་པར་གྱུར་འཁོར་ལྔ་བརྒྱ་དང་བཅས་པའི་སྦྱིན་བདག་བློན་པོ་ངས་བྱས་ནས་རྡོ་རྗེ་གདན་དུ་བཞུགས་སོ༎
ནམ་ཞིག་ན་ལྷོ་ཕྱོགས་པོ་ཏཱ་ལར་སྤྱན་རས་གཟིགས་མཇལ་བའི་ཆེད་དུ་བགྲོད་པར་ཆས་པ་ན། སཽ་རི་ཞེས་པའི་ཡུལ་ཞིག་གི་རྒྱལ་པོའི་རྨི་ལམ་དུ་རྡོ་རྗེ་གདན་གྱི་བྱང་ཆུབ་ཆེན་པོའི་ཞལ་ནས་ངའི་བསྟན་པ་ལྷོ་ཕྱོགས་སུ་མ་བཏང་བར་ཁྱོད་ཀྱིས་ཟུང་ཅིག་གསུང་པ་རྨིས་ཏེ་ཅིའི་ལྟས་

ཡིན་མ་ཤེས་པར་ཡོང་བའི་ཚེ། པཎྜི་ཏ་འཁོར་བཅས་ཡུལ་དེར་ཕེབས་ནས་བདག་ལྷོ་ཕྱོགས་སུ་སྐྱེལ་བར་ཞུ་ཟེར་བ་དང་། ཁྱེད་གང་ནས་འོངས། གང་དུ་འགྲོ་དྲིས་པས། ང་པཎྜི་ཏ་རིན་ཆེན་འབྱུང་གནས་སྦས་པ་བྱ་བ་རྡོ་རྗེ་གདན་པ་མངོན་ཤེས་ཅན་དུ་གྲགས་པ་དེ་ཡིན།
པོ་ཏཱ་ལར་འགྲོ་ཞེས་གསུང་བ་དང་། རྒྱལ་པོས་རྨི་ལམ་གྱི་དོན་འདི་ཡིན་པར་འདུག་སྙམ་དུ་ཤེས་ནས་སྐྱེལ་བའི་གྲོགས་བཤམས་ཤིང་མ་བསྐྱལ་བར་འགོར་བར་བྱས་པས།
མི་སྐྱེལ་བར་ཤེས་ནས་པཎྜི་ཏ་རང་ཉིད་འགྲོ་བར་བརྩམས་པ་དང་། རྒྱལ་པོ་འཁོར་དང་བཅས་པས་རང་གི་སྙིང་གར་གྲི་བཙུགས་ཏེ་འདིར་བཞུགས་པར་ཞུ། གལ་ཏེ་མི་བཞུགས་ན་བདག་ཅག་ཐམས་ཅད་འདིར་ལྕེབ་པོ་ཞེས་སྨྲས་པ་དང་།
པཎྜི་ཏ་ཡང་ཐུགས་བརྩེ་བས་བཤུམས་ཏེ་དེར་བཞུགས་ནས་རྒྱལ་པོས་གཙུག་ལག་ཁང་མང་དུ་ཕུལ་བ་རྣམས་སུ་འཁོར་མང་པོ་ལ་ཆོས་བསྟན་པས་སཽ་རི་བ་ཞེས་གྲགས་སོ༎ ཐར་བའི་འབྱུང་གནས་སྦས་པ་ནི།
ས་ར་ཙའི་དོ་ཧ་མཛོད་ཀྱི་གླུ་ལ། རྣལ་འབྱོར་ཡན་ལག་དྲུག་དང་མཐུན་པའི་འགྲེལ་མཛད་པ་པོའོ༎ ༎སེང་གེ་རྒྱལ་མཚན།སེང་གེ་རྒྱལ་མཚན་ནི། ཤཱཀྱ་སེང་གེ་རྒྱལ་མཚན་ཞེས་གྲགས་ལ། དེ་ནས་རིམ་པ་བཞིན་ཉི་མའི་འོད།
གཽ་ཏཾ་ཤྲཱི། རྗེ་གཙང་བྱེད། རིན་ཆེན་བཀྲ་ཤིས། རྒྱལ་བའི་རྒྱན། བློ་ལྡན་རྗེ། ཤཱཀྱ་འཚོ། ལེགས་སྐྱེས་ཞབས།

སངས་རྒྱས་དབྱངས། པཎྜི་ཏ་ནགས་ཀྱི་རིན་ཆེན་གྱི་བར་དུ་དབང་གི་ཆུ་བོ་མ་ནུབ་པར་བྱུང་ངོ་༎ ༎དུས་ཞབས་ཆུང་བ་ཤྲཱི་བྷ་དྲ་བོ་དྷི།དུས་འཁོར་ཞབས་ཤྲཱི་བྷ་དྲ་བོ་དྷི་ནི། རྒྱ་གར་ཤར་ཕྱོགས་མཉྫུ་ཧ་དེ་གར་སྐུ་འཁྲུངས།
རིག་པའི་གནས་མཐའ་དག་ལ་མཁས་པ། རྟེན་དགེ་བསྙེན། མཚན་ཤྲཱི་བྷ་དྲ་བོ་དྷི་ཞེས་བྱ་བ། བོད་རྣམས་དགེ་བསྙེན་བྱང་ཆུབ་ཅེས་ཟེར་རོ༎ དེས་སྲས་ཤེས་རབ་ཅན་ཞིག་ཀྱང་བསྐྲུན་ནས་རྒྱལ་བའི་གཙུག་ལག་ཕལ་མོ་ཆེ་དག་ཤེས་ཀྱང་དུས་ཀྱི་འཁོར་ལོ་མི་མཐོང་བས་ད་བཙལ་བའི་ཆེད་དུ་དུས་འཁོར་ཞབས་ཆེན་པོའི་ཞབས་ལ་གཏུགས་ཏེ་དབང་རྒྱུད་འགྲེལ་མན་ངག་དང་བཅས་པ་གསན།
ཙཽ་སའི་ནགས་ཁྲོད་དུ་བསྒོམས་པས་རྣམ་ཀུན་མཆོག་ལྡན་གྱི་སྲོག་གཟུགས་མངོན་དུ་གྱུར།
སྒྲོལ་མ་དང་རྣམ་པར་སྣང་མཛད་གང་ཆེན་མཚོའི་ཞལ་གཟིགས་ཏེ་ཆོས་གསུངས་པའང་གསན། དུས་འཁོར་ཞབས་ཆེན་པོ་དང་ཁྱད་པར་མེད་པའི་ཡོན་ཏན་དང་ལྡན།
གྱི་ཇོ་ལོ་ཙཱ་བ་ཟླ་བ་འོད་ཟེར་གྱིས་བོད་དུ་གདན་དྲངས་ཏེ། དེ་ལ་དབང་རྒྱུད་འགྲེལ་དང་མན་ངག་གནང་། སླར་རྒྱ་གར་དུ་ཐེགས་ཏེ་སློབ་མའི་ཚོགས་རྣམས་ཟུང་འཇུག་གི་ལམ་ལ་བཀོད་ཅིང་། རྣལ་འབྱོར་ཡན་ལག་དྲུག་པའི་མན་ངག་དུས་ཞབས་སྙན་རྒྱུད་ཅེས་པ་མཛད།
རྒྱ་གར་ཤར་ནུབ་ཀུན་ཏུ་དུས་འཁོར་ཞབས་པ་ཞེས་གྲགས་ལ། མཐར་དངོས་གྲུབ་བརྙེས་ཏེ་དབང་ཕྱུག་

གི་ཡོན་ཏན་བརྒྱད་གྲུབ་པོ༎ ༎སློབ་དཔོན་ན་ལནྡ་པ།ན་ལནྡ་པ་ནི། དགེ་བསྙེན་བོ་དྷིའི་སྲས་སྐྱེས་སྟོབས་ཀྱི་མཁྱེན་རབ་ཅན་དེ་ཡིན་ཏེ་མཚན་བོ་དྷི་བྷ་དྲར་བཏགས། པཎྜི་ཏ་ཆེན་པོ་ཟླ་མེད་པར་གྱུར་ནས་མ་ག་དྷར་དུས་འཁོར་ཞབས་ཆེན་པོ་ལ་དུས་འཁོར་གསན་པའི་ཡོན་དུ་གསེར་གྱི་མཎྜལ་དགོས་པར་དགོངས་ནས།
བོད་ན་གསེར་ས་ལ་བརྐོས་པས་འོང་བ་ཡིན་ཟེར་བས་ཚོལ་བའི་ཕྱིར་བོད་དུ་བྱོན། མང་ཡུལ་སྐྱི་རོང་དུ་ཕེབས་པ་དང་བཟོ་སྡེ་བ་ཅིག་གིས་ཡོན་བདག་བྱས་པས་གསེར་སྲང་གང་རྙེད།
དེ་ནས་དིང་རིར་བྱོན་པའི་ལམ་དུ་པཎྜི་ཏ་བོང་བུ་ལ་ཞོན་པ་ཅིག་དང་ཕྲད་པ་ལ་འདི་ལྟར་བྱེད་པ་ཅི་ཡིན་དྲིས་པས་བོད་ལོངས་སྤྱོད་དབུལ་བས་འདི་ལྟར་གྱུར་བ་ཡིན་ཟེར་བས་ཐུགས་སྐྱོ་སྟེ་རྒྱ་གར་དུ་ལོག་ནས་དུས་འཁོར་ཞབས་ཆེ་བ་ལ་གསེར་དེ་ཕུལ་བས་ཤིན་ཏུ་མཉེས།
ནཱ་རོ་པ་དང་ལྷན་ཅིག་དབང་རྒྱུད་འགྲེལ་མན་ངག་བཅས་པ་ཡོངས་སུ་རྫོགས་པར་གསན།
བསྒོམས་པས་སྐད་ཅིག་ལ་རྟགས་བཅུ་ཡོན་ཏན་བརྒྱད་མཐར་ཕྱིན། ལུས་ཀྱི་དཀྱིལ་འཁོར་ཐམས་ཅད་བདེ་བས་གང་། དངོས་གྲུབ་གནས་དེ་ཉིད་དུ་བརྙེས་སོ༎ ཡབ་དང་ཡབ་ཀྱི་མཆེད་པོ་ཨ་ཝ་དྷཱུ་ཏི་པ་ལའང་གསན།
དེ་ལྟ་བུའི་ཡབ་སྲས་གཉིས་ལ་བཞེད་པ་མི་མཐུན་པའང་ཡོད་པར་གྲགས་ལ། དུས་ཀྱི་འཁོར་ལོ་མ་ག་དྷར་དར་ན་ཕྱོགས་ཀུན་ཏུ་དར་བར་འགྱུར་སྙམ་དུ་དགོངས་ཏེ། མ་ག་དྷའི་རྒྱལ་པོ་ཤིང་སྟན་ཅན་

ར་མ་པཱ་ལས་བྱེད་ཅིང་། སེནྡྷ་པས་ཨོ་ཏནྟྲ་པུ་རིའི་གཙུག་ལག་ཁང་འཛིན་པའི་དུས་སུ་ཤྲཱི་ན་ལནྡར་བྱོན་ནས། གཙུག་ལག་ཁང་གི་སྒོ་ཁང་དུ་རྣམ་བཅུ་དབང་ལྡན་གྱི་ཡི་གེ་བྲིས། དེའི་བཤམ་༼གཤམ་༽དུ་གང་གིས་མཆོག་གི་དང་པོའི་སངས་རྒྱས་མི་ཤེས་པ་དེས་དུས་ཀྱི་འཁོར་ལོ་མི་ཤེས་སོ༎
གང་གིས་དུས་ཀྱི་འཁོར་ལོ་མི་ཤེས་པ་དེས་མཚན་ཡང་དག་པར་བརྗོད་པ་མི་ཤེས་སོ༎ གང་གིས་མཚན་ཡང་དག་པར་བརྗོད་པ་མི་ཤེས་པ་དེས་རྡོ་རྗེ་འཛིན་པའི་ཡེ་ཤེས་ཀྱི་སྐུ་མི་ཤེས་སོ༎
གང་གིས་རྡོ་རྗེ་འཛིན་པའི་ཡེ་ཤེས་ཀྱི་སྐུ་མི་ཤེས་པ་དེས་སྔགས་ཀྱི་ཐེག་པ་མི་ཤེས་སོ༎ གང་གིས་སྔགས་ཀྱི་ཐེག་པ་མི་ཤེས་པ་དེ་ཐམས་ཅད་ནི་འཁོར་བ་པ་སྟེ།
བཅོམ་ལྡན་འདས་རྡོ་རྗེ་འཛིན་པའི་ལམ་དང་བྲལ་བའོ༎ དེ་ལྟ་བས་ན་མཆོག་གི་དང་པོའི་སངས་རྒྱས་ནི་བླ་མ་དམ་པ་རྣམས་ཀྱིས་བསྟན་པར་བྱ་ཞིང་། ཐར་པ་དོན་དུ་གཉེར་བའི་སློབ་མ་དམ་པ་རྣམས་ཀྱིས་མཉན་པར་བྱའོ༎
ཞེས་བྲིས་པས་པཎྜི་ཏ་ལྔ་བརྒྱ་ཙམ་བཞུགས་པ་མ་རངས་པར་བརྩད་པ་ན་ཆོས་ཀྱི་རང་བཞིན་ཟབ་ཅིང་རྒྱ་ཆེ་བ་དག་གིས་ཐམས་ཅད་བཏུལ་བས་དེ་རྣམས་རང་རང་གི་ཁྲི་བོར་ནས་ཞབས་ལ་བཏུད་དེ་སློབ་མར་གྱུར་ཏོ༎
དེ་རྣམས་ཀྱི་ནང་ནས་གྲགས་པ་ནི་ཨ་བྷ་ཡཱ་ཀ་ར་གུཔྟ་དང་། ཙ་མི་པཎྜི་ཏ་དང་། ཨབྷི་ཡུཀྟ་དང་། མཉྫུ་ཀཱིརྟི་དང་།

ཁ་ཆེ་ཟླ་བ་མགོན་པོ་དང་། པཎྜི་ཏ་རི་བོ་དང་། ཨ་ཙ་ལ་གརྦྷ་དང་། ནཱ་ན་ཤཱ་དང་། པུཎྱ་ཆེན་པོ་དང་། ཁ་ཆེ་གམྦྷ་ར་དང་། ཤཱནྟ་གུཔྟ་དང་། གུ་ཎ་རཀྵ་ཏ་ལ་སོགས་པ་མཁས་པ་མང་དུ་བྱུང་ཞིང་། རྒྱལ་རིགས་དང་།
རྗེ་རིགས་དང་། ཚོང་བ་ལ་སོགས་པ་རྣམས་ཀྱང་དད་ནས་དཔེ་འདྲི་ཞིང་བག་ཆགས་འཇོག་པ་མང་དུ་བྱུང་སྟེ་ཤིན་ཏུ་དར་བར་གྱུར་ཏོ༎ ན་ལེནྡར་བཞུགས་པས། རྔ་ཤ་ལ་སྡོང་པོ་གྲགས་ཤིང་དེར་དུས་འཁོར་གྱི་ལྷ་ཁང་ཡང་བཞེངས།
དུས་འཁོར་ཞབས་ཆེན་པོ་དང་ཡོན་ཏན་མཉམ་ཞིང་རྒྱ་གར་ཤར་ནུབ་ཀུན་ཏུ་དུས་འཁོར་ཞབས་ཆུང་བ་ཞེས་སྙན་པར་གྲགས་སོ༎ ༎འཇིགས་མེད་འབྱུང་གནས་སྦས་པ།ཨཀྵ་ཡཱ་ཀ་ར་གུཔྟ་འཇིགས་མེད་འབྱུང་གནས་སྦས་པ་ནི།
བོད་ཁ་བ་ཅན་འདིར་བསྟན་པ་ཕྱི་དར་གྱི་མགོ་ཚུགས་ནས་ལོ་ཉི་ཤུ་རྩ་ལྷག་པ་ན། རྒྱལ་བ་བྱོན་པ་བཞིན་རྒྱ་གར་ལྷོ་ཕྱོགས་ཨུ་ཌ་ཨི་ཤར། བྲམ་ཟེ་དྷརྨཱ་ཀ་ར་ཎ་ཞེས་པ་རིག་བྱེད་ལ་མཁས་ཤིང་འབྱོར་པ་ཕུན་སུམ་ཚོགས་པ་ཞིག་གི་སྲས་སུ་འཁྲུངས།
སྐྱེས་སྟོབས་ཀྱི་ཤེས་རབ་ཆེ་བས་སྒྲ་ཚད་བཟོ་གསོ་བ་ལ་མཁས་པར་ལོབས་ཏེ། ཡུལ་དེའི་ཨཱ་མྲའི་ཚལ་དུ་སྒོ་བསྡམས་ནས་སྒྲའི་པོ་ཏི་གཅིག་བལྟ་བའི་སྐབས་སུ་རྗེ་བཙུན་རྡོ་རྗེ་རྣལ་འབྱོར་མ་བུད་མེད་གཞོན་ནུ་མཛེས་མ་ཞིག་ཏུ་སྤྲུལ་ནས་བྱུང་པ་ལ་ཁྱོད་སུ་ཡིན་ཅི་ལ་འོངས་བྱས་པས།
དེ་ན་རེ་ང་གདོལ་པ་

མོ་ཡིན་ཁྱོད་དང་དགའ་མགུར་སྤྱད་པའི་ཆེད་དུ་འདིར་འོངས་ཟེར་བ་དང་། བདག་བྲམ་ཟེ་ཡིན་ན་ཁྱོད་དང་རེག་པར་ཡང་མི་རུང་ངོ་ཞེས་སྨྲས་པས། ཁྱོད་ཀྱིས་སྐྱེ་བ་མང་པོར་ང་ལ་བསྙེན་བཀུར་བྱས་པས་འདིར་འོངས་པ་ཡིིན།
ངའི་ཁ་ལ་ཉན་ན་ཡུལ་འདིར་མ་འདུག་པར་སངས་རྒྱས་པ་གྱིས་ལ་དབང་བསྐུར་ཞུས། མ་ག་དྷར་སོང་ཞིག་ཟེར་ནས་མི་སྣང་བར་གྱུར་ཏོ༎ དེ་མི་མ་ཡིན་པར་རིག་སྟེ་ཡུལ་དེའི་ནང་པའི་པཎྜི་ཏ་གཅིག་ལ་འདི་ལྟར་བྱུང་ཞེས་སྨྲས་པས།
རྗེ་བཙུན་རྡོ་རྗེ་རྣལ་འབྱོར་མས་ལུང་བསྟན་པར་འདུག་པས་སྐལ་པ་བཟང་པོ་ཡིན། དེའི་བཀའ་བཞིན་གྱིས་ཟེར་བས་འཁོར་དང་ལོངས་སྤྱོད་སྤངས་ཏེ་རྒྱ་གར་ཤར་ཕྱོགས་བྷངྒ་ལར་བྱོན་ནས་དགེ་ཚུལ་མཛད།
དེ་ན་གྲུབ་ཐོབ་མང་དུ་བཞུགས་པ་ལ་དབང་རྒྱུད་སྡེ་རྒྱ་མཚོ་ལྟ་བུ་གསན། བི་ཀྲ་མ་པུ་རིར་བསྒོམ་ཞིང་བཞུགས་པས་ཡང་བུད་མེད་མཛེས་མ་ཞིག་ཤ་ཁྲག་དམར་ཚར་རེ་བ་ཁྱེར་ཏེ་བྱུང་ནས་བདག་གདོལ་པ་མོ་ཡིན་འདི་ལ་ལོངས་སྤྱོད་ཅིག་ཟེར་བས་བདག་རབ་ཏུ་བྱུང་ནས་དེ་ལྟ་བུ་བྱར་ག་ལ་རུང་བྱས་པས་ཁྱོད་འདིར་མ་འདུག་པར་མ་ག་དྷར་སོང་ཞིག་ཟེར་ཏེ་མི་སྣང་བར་གྱུར་ཏོ༎
དེ་ནས་མ་ག་དྷར་བྱོན་ཏེ་ཨ་ནུ་པ་མ་ཤཱི་ལ་སོགས་པ་བི་ཀྲ་མ་ཤཱི་ལའི་པཎྜི་ཏ་མང་པོ་ལ་རིག་པའི་གནས་ལྔ་དང་གསང་སྔགས་མང་དུ་གསན།
དེ་ནས་སཽ་རིར་བྱོན་ཏེ་མཁན་པོ་རཏྣ་ཀ་ར་

གུཔྟ་ལས་གཞི་ཐམས་ཅད་ཡོད་པར་སྨྲ་བའི་སྡེ་ལས་བསྙེན་པར་རྫོགས། དེའི་དྲུང་དུ་སྡེ་སྣོད་གསུམ་དང་ཁྱད་པར་རྒྱུད་སྡེ་མང་དུ་གསན། སཽ་རིར་དུར་ཁྲོད་ཀྱི་དགོན་པ་ཨི་ཏྲི་རི་ཞེས་པར་སྒོ་གསུམ་རིམ་བསྡམས་པའི་མུན་ཁང་དུ་སྒོམ་ཞིང་བཞུགས་པའི་ཚེ་ཚེས་བརྒྱད་ཀྱི་ནུབ་མོ་བླ་མའི་གཡོག་མོ་ཡིན་ཟེར་བའི་བུ་མོ་ཞིག་ཚོགས་ཀྱི་ཡོ་བྱད་ཐོགས་ཏེ།
བླ་མ་རཏྣ་ཀ་ར་གུཔྟས་ཚོགས་ཀྱི་འཁོར་ལོ་བསྐོར་བའི་སྐལ་པ་ཁྱོད་ལ་སྐྱེལ་དུ་བཏང་བ་ཡིན་པས་འདི་ཟོ་ཞིག་ཟེར་རོ༎
ང་དགེ་སློང་ཡིན་པས་ལོངས་སྤྱད་དུ་མི་རུང་ངོ་བྱས་པས་ལན་གསུམ་གྱི་བར་དུ་ཟོ་ཟེར་ཡང་ལོངས་མ་སྤྱད་པས། ཁྱོད་ཀྱིས་སྐྱེ་བ་མང་པོར་ང་ལ་མཆོད་པ་བྱས་པས་ངས་དངོས་གྲུབ་ལན་གསུམ་དུ་སྐྱེལ་དུ་འོངས་པ་ཡིན་ཏེ་ཁྱོད་མི་འདོད་པར་འདུག་ཟེར་ཏེ་ཚོགས་དང་བུད་མེད་མི་སྣང་བར་གྱུར་ཏོ༎
སྒོ་གསུམ་རིམ་བཅད་པ་ཡང་དེ་ཁོ་ན་བཞིན་འདུག་པས་བླ་མའི་དྲུང་དུ་་ཕྱིན་ནས་མདང་ཚོགས་སྐྱེལ་དུ་བཏང་ངམ་ཞུས་པས།
ཁྱེད་དེ་ལ་རྟོག་པ་ཆེ་བར་འདུག་པས་མ་བཏང་། ཡི་དམ་གྱིས་དངོས་གྲུབ་སྐྱེལ་དུ་བྱོན་པར་འདུག་སྟེ་མ་ཤེས་པར་འདུག་གསུང་ངོ་༎ དེ་ནས་འགྱོད་དེ་དུར་ཁྲོད་ཅིག་ཏུ་ཡི་དམ་གྱིས་དངོས་སུ་ལུང་མི་སྟོན་ན་ཤི་ཡང་བླའོ་ཞེས་ཟས་བཅད་དེ་ས་སྡེ་བཙུགས་པས།
ཞག་བདུན་ན་རྨི་ལམ་དུ་བུད་མེད་རྒན་མོའི་ཆ་བྱད་ཅན་ཞིག་བྱུང་བས་མཐར་རྡོ་རྗེ་བཙུན་མོ་དངོས་སུ་

བསྟན་ཏེ་བུ་ཁྱོད་སྐྱེ་བ་འདི་ལ་མཆོག་གི་དངོས་གྲུབ་ཐོབ་པའི་སྐལ་བ་མེད་པས་ངས་བྱིན་གྱིས་བརླབས་ཀྱིས་བསྟན་བཅོས་མང་དུ་རྩོམས་ཤིག་བར་དོར་མཆོག་གི་དངོས་གྲུབ་ཐོབ་པར་འགྱུར་རོ་ཞེས་ལུང་བསྟན།
དེ་ནས་བི་ཀྲ་མ་ཤཱི་ལའི་གཙུག་ལག་ཁང་དུ་བྱོན་ནས་སྡེ་སྣོད་ཀྱི་བཤད་པ་མང་དུ་མཛད་ཅིང་བཞུགས་པའི་སྐབས་སུ། དུས་འཁོར་ཞབས་ཆུང་བས་དུས་ཀྱི་འཁོར་ལོའི་སེང་གེའི་སྒྲ་བསྒྲགས་པས་མཁས་པ་ཐམས་ཅད་ཀྱིས་ཕྱག་བྱས་ཏེ་བསྟེན་པའི་སྐབས་སུ་དེ་ལས་སེམས་འགྲེལ་ཡན་ལག་དང་བཅས་པ་གསན།
དེ་ནས་བི་ཀྲ་མ་ཤཱི་ལའི་མཁན་པོ་མཛད་དེ་ཐམས་ཅད་མཁྱེན་པ་སངས་རྒྱས་ལྟ་བུར་བཞུགས་པས་མཚན་བརྗོད་པར་མི་ནུས། བི་ཀྲ་མ་ཤཱི་ལ་པཎྜི་ཏ་ཞེས་ཟེར་ཏེ་རྣམ་གནོན་ཚུལ་ཁྲིམས་ཀྱི་མཁས་པ་ཞེས་འཛམ་བུའི་གླིང་ཀུན་ཏུ་གྲགས།
བསིལ་བ་ཚལ་དུ་བྱོན་ནས་བསམ་གཏན་ལ་བཞུགས་པའི་ཚེ། དུར་ཁྲོད་དེ་རོ་མང་པོས་གང་བ་ལས་རོ་རྣམས་ཀྱི་གསེབ་ནས་མི་གཅེས་པ་ཞིག་ཡོད་པ་བསོས་བས་དྲིན་ལན་དུ་བསྙེན་བཀུར་ཆེན་པོ་ཡང་བྱས་ཏེ་བྱང་ཆུབ་སེམས་དཔའ་ནུས་པ་དང་ལྡན་པར་གྲགས་སོ༎
འཕགས་པ་ཛམྦྷ་ལའི་ཞལ་གཟིགས། རྒྱལ་པོར་མ་པཱ་ལས་གྲོང་ཁྱེར་གཅིག་ཕུལ་ནས་གཙུག་ལག་ཁང་བཞེངས་པ་ལ་པཎྜི་ཏའི་

གཙུག་ལག་ཁང་དུ་གྲགས་ཏེ་དགེ་འདུན་བརྒྱ་ཉི་ཤུ་ཙམ་གྱི་འཚོ་བ་སྦྱོར་བ་ཡོད། ཡང་རྒྱལ་པོའི་བཙུན་མོས་སོ་ཕག་གི་སྤྱིལ་པོ་བརྩིགས་ནས་ཕུལ་བར་བཞུགས་པས། མཚན་སོ་ཕག་གི་གྲོང་པར་ཡང་གྲགས། རྡོ་རྗེ་རྣལ་འབྱོར་མའི་རྗེས་སུ་གནང་བ་ལ་བརྟེན་ནས་གཞུང་ཤླཽ་ཀ་འབུམ་ཕྲག་གཅིག་བརྩམས་པ་ལས་འདུལ་བ་ལ་དགེ་སློང་གི་རིག་བྱེད་ཀྱི་འགྲེལ་པ་འདུལ་པ་སྣང་བ།
མངོན་པ་ལ་སྣོད་དང་སེམས་ཅན་གྱི་འཇིག་རྟེན་བསྡུས་པ།
དབུ་མ་ལ་དབུ་མའི་སྙེ་མ། ཕར་ཕྱིན་ལ་བརྒྱད་སྟོང་བའི་འགྲེལ་པ་གནད་ཀྱི་ཟླ་འོད། ཕར་ཕྱིན་སྤྱིའི་དགོངས་འགྲེལ་ཐུབ་པ་དགོངས་རྒྱན། གསང་སྔགས་ཀྱི་དགོངས་འགྲེལ་ལ་སམྦྷོ་ཊིའི་འགྲེལ་བ་མན་ངག་སྙེ་མ།
སངས་རྒྱས་ཐོབ་པའི་འགྲེལ་པ་མི་འཇིགས་པའི་གཞུང་འགྲེལ། དུས་འཁོར་ལ་འཇུག་པ། རྒྱུད་འགྲེལ་གྱི་བརྒལ་ལན། དུས་འཁོར་གསལ་བ་ཞེས་པའི་འགྲེལ་པ། སྡོམ་གྱི་ཚིག གསང་འདུས་རིམ་ལྔའི་འགྲེལ་པ་རིམ་པའི་ཟླ་འོད།
བདེ་མཆོག་ལྷན་སྐྱེས་ཀྱི་སྒྲུབ་ཐབས་རང་བྱིན་གྱིས་བརླབ་པ་དང་། རྡོ་རྗེ་སེམས་དཔའ་སེར་པོ་དང་། ཡེ་ཤེས་མཁའ་འགྲོ་མའི་སྒྲུབ་ཐབས་དང་། ལུ་ཡི་པའི་མངོན་རྟོགས་ཏེ་སྒྲུབ་ཐབས་གྲགས་པ་ཅན་བཞི།
རྣལ་འབྱོར་དང་རྣལ་འབྱོར་མའི་རྒྱུད་སྡེ་གཉིས་ཀྱི་དཀྱིལ་འཁོར་ཐམས་ཅད་ཀྱི་ཆོ་ག་

ཕྱོགས་གཅིག་ཏུ་དྲིལ་བ་རྡོ་རྗེ་ཕྲེང་བ། དེ་དག་གི་མངོན་པར་རྟོགས་པ་རྫོགས་པའི་རྣལ་འབྱོར་གྱི་ཕྲེང་བ་དང་། སྦྱིན་བསྲེག་གི་ཆོ་ག་འོད་ཀྱི་སྙེ་མ་གཉིས་དེའི་ཆ་ལག་ཏུ་མཛད། གཞན་ཡང་རྒྱུད་སྡེ་དུ་མའི་བརྒལ་ལན་དང་།
རབ་གནས་དང་བྱང་ཆུབ་གཞུང་ལམ་ལ་སོགས་པ་ལས་དང་པོ་པའི་བྱ་བའི་རིམ་པ་སྟོན་པའི་གཞུང་ཆེ་ཆུང་སོགས་དང་། འཇམ་དཔལ་ལ་སོགས་པའི་སྒྲུབ་ཐབས་མང་པོ་རྣམས་གཅིག་ཏུ་སྡོམ་པ་སྒྲུབ་ཐབས་བསྡུས་པའམ།
སྒྲུབ་ཐབས་རྒྱ་མཚོར་གྲགས་པ་མཛད། མི་འཇིགས་པའི་གཞུང་འགྲེལ་ནི། རྒྱལ་པོ་ར་མ་པཱ་ལས་རྒྱལ་སྲིད་བཟུང་ནས་ལོ་ཉེར་ལྔ་ལོན་པ་ན་མཛད་པ་ཡིན་ཏེ། རྣམ་གནོན་ཚུལ་མཁས་འཇིགས་མེད་ཀྱིས༎
གནད་ལ་རེག་པའི་ཚིག་འདི་ནི༎ དགའ་བ་སྐྱོང་གི་རྒྱལ་སྲིད་ལོ༎ ཉི་ཤུ་རྩ་ལྔ་པ་ལ་བྱས༎ ཞེས་འབྱུང་བས་སོ༎ མན་ངག་སྙེ་མ་ནི། ཤླཽ་ཀ་རྐང་བ་གསུམ་གོང་དང་འདྲ་བ་ལས། སུམ་ཅུ་རྩ་བདུན་པ་ལ་བྱས༎
ཞེས་འབྱུང་ངོ་༎ དུས་འཁོར་ལ་འཇུག་པ་ནི་འདས་ལོ་མེ་རོ་ཆུ་གཏེར་བྱུང་བས་དེའི་ཚེ་མཛད་ལ་རཏྣ་རཀྵི་ཏ་ནི་རྩ་ཞེ་ལྔ་བསྲེ་དགོས་ཞེས་སོ༎ དགུང་ལོ་བརྒྱ་ཉི་ཤུ་རྩ་གཅིག་གི་བར་དུ་ཐུབ་པའི་བསྟན་པ་རྒྱས་པར་སྤེལ་ཞིང་འགྲོ་བའི་དོན་མཛད་ནས་འོད་གསལ་ཆོས་ཀྱི་དབྱིངས་སུ་སྙོམས་པར་ཞུགས་ཏེ་བར་དོར་གཉིས་སུ་མེད་པའི་ཡེ་ཤེས་ཀྱི་སྐུ་གྲུབ་པོ༎
སློབ་མའི་

ཐུ་བོ་ཤུ་བྷཱ་གུཔྟ་དགེ་བའི་འབྱུང་གནས་སྦས་པ་དང་། ཝ་གཱི་ཤྭ་ར་གུཔྟ་ངག་གི་དབང་ཕྱུག་སྦས་པ་དང་། བི་ཁྱཱ་ཏ་དེ་བ་རྣམ་པར་གྲགས་པའི་ལྷ་དང་། ནཱི་ཥཱ་ལངྐ་དེ་བ་རྙོག་པ་མེད་པའི་ལྷ་དང་། བྷསྐ་ར་གུཔྟ་འོད་བྱེད་སྦས་པ་དང་།
ནཱ་ཡ་ཀ་པཱ་ད་འདྲེན་པའི་ཞབས་ལ་སོགས་པའི་མཁས་གྲུབ་ཀྱི་སློབ་མ་རྒྱ་གར་ན་བསམ་གྱིས་མི་ཁྱབ་པ་ཡོད་ལ། བོད་ཀྱི་སློབ་མ་ལ་ཆེ་བར་གྲགས་པ་ལོ་ཙཱ་བ་གྲགས་པ་རྣམ་གསུམ་བྱུང་སྟེ།
ཙ་མི་སངས་རྒྱས་གྲགས་པ། ཁྱེའུ་གང་འཁོར་ལོ་གྲགས། སྤོང་ཞོ་གསལ་བ་གྲགས་པའོ༎ གཞན་ཡང་རྒྭ་ལོ་ཙཱ་བ་གཞོན་ནུ་དཔལ། རོང་གླིང་ལོ་ཙཱ་བ་རྡོ་རྗེ་དབང་ཕྱུག ལྡི་རི་ཆོས་གྲགས། ཏྲེ་བོ་ལོ་ཙཱ་བ་ཤེས་རབ་དཔལ།
གཉན་ལོ་ཙཱ་བ་དར་མ་གྲགས། ཤེའུ་ལོ་ཙཱ་བ་ལ་སོགས་པ་དུ་མ་ཡོད་དོ༎ དགེ་བའི་འབྱུང་གནས་སྦས་པའི་སློབ་མ་གྲུབ་ཐོབ་ལེགས་སྤྱོད་ཞབས། དེས་རཏྣ་རཀྵི་ཏ། དེས་བི་ཀྲ་མ་ཤཱི་ལའི་མཁན་པོ་ཛོ་ན་རཀྵི་ཏ་དང་།
བྷངྒ་ལའི་པཎྜི་ཏ་མ་ཎི་ཀ་ཤྲཱི་ཛྙཱ་ན་ལ་གནང་ངོ་༎ ཡང་དགེ་བའི་འབྱུང་གནས་སྦས་པས་མ་ག་དྷའི་པཎྜི་ཏ་མུ་ནཱིནྟྲ་ཤྲཱི་བྷ་དྲ་ཐུབ་དབང་དཔལ་བཟང་པོ། དེས་པཎྜི་ཏ་རཱ་ཧུ་ལ་ཤྲཱི་བྷ་དྲ་སྒྲ་གཅན་འཛིན་དཔལ་བཟང་པོ་ལ་གནང་སྟེ།
དེ་ནི་བྷངྒ་ལར་སྐུ་འཁྲུངས། མ་ག་དྷར་བསྙེན་རྫོགས་དང་གསན་པ་མཛད། ན་ལནྡའི་མཁན་པོར་བཞུགས། མ་ག་དྷའི་རྒྱལ་པོ་བུདྡྷ་སེ་ནའི་བླ་མ་ཡིན།

རྒྱ་གར་ཤར་ནུབ་ཀུན་ཏུ་མཁས་པར་གྲགས་ཤིང་གྲུབ་པ་བརྙེས། པཎྜི་ཏའི་སློབ་མ་མང་དུ་ཐོན། དགུང་ལོ་གོ་གསུམ་པ་ལ་གཤེགས་སོ༎ ༎བི་ཁྱཱ་ཏ་དེ་བ།བི་ཁྱཱ་ཏ་དེ་བ་ནི། ཆོས་འབྱུང་ཞི་བ་དང་ཨ་བྷ་ཡ་བསྟེན་ནས་དུས་འཁོར་ལ་ཤིན་ཏུ་མཁས།
གྲུབ་པ་བརྙེས་ནས་རྡོ་རྗེ་གདན་གྱི་མཁན་པོ་མཛད་དོ༎ དེའི་སློབ་མ་པཎ་ཆེན་ཤཱཀྱ་ཤྲཱི་ནི། ཁ་ཆེའི་གྲོང་ཁྱེར་གྲིབ་བརྟན་ཞེས་པ་གྲོང་འབུམ་ཕྲག་སུམ་ཅུ་རྩ་བཞི་ཡོད་པའི་གྲོང་བྲ་ཝ་ར་པུ་ར་ཞེས་པར།
ཡབ་ཚོང་དཔོན་སྲིད་བརྟན་དང་། ཡུམ་སུམྦྷ་ཀའི་སྲས་སུ་མེ་མོ་ལུག་ལ་འཁྲུངས། མཚན་ཛ་ཤོ་དྷ་ར་གྲགས་འཛིན་དུ་བཏགས། དགུང་ལོ་བཅུ་པ་ལ་བྲམ་ཟེ་ལཀྵྨིཾ་དྷ་ར་ལ་སྒྲ་སྙན་གསོ་དཔྱད་བསླབས།
རཏྣ་ཤྲཱི་དང་། ལ་ལི་ཏ་ཧྲྀ་ད་ལ་སྒྲ་ཚད་སྡེ་སྣོད་གསུམ་གསང་སྔགས་ཕྱི་ནང་གསན། རྒོལ་བ་མང་པོ་ཚར་བཅད་པས་རྒྱལ་པོས་དབུ་ལ་ཅོད་པན་བཅིངས་ཏེ་བསྔགས་པ་བརྗོད། ཉེར་གསུམ་པ་ལ་མཁན་པོ་སུ་ཁ་ཤྲཱི་དྷ་ར་ལས་རབ་ཏུ་བྱུང་།
མཚན་ཤཱཀྱ་ཤྲཱི་བྷ་དྲ་ཞེས་བཏགས། དེའི་ཚེ་མནལ་ལམ་དུ་བྱང་ཆུབ་ཀྱི་ཤིང་སྤུངས་ཀྱིས་བྱུང་བ་དང་། དགའ་ལྡན་ནས་བྱམས་པའི་ཕྱག་བརྐྱང་བ་སྤྱི་བོར་བཞག་ནས།
བུ་ཁྱོད་ཤར་ཕྱོགས་སུ་སོང་ལ་རིག་པ་ཚར་བར་གྱིས་ཞེས་ལུང་བསྟན། གྲོགས་གཅིག་གི་འཚོ་བ་

ལ་བརྟེན་དགོངས་པ་ན། སྒྲོལ་མས་ཁྱོད་སངས་རྒྱས་ཀྱི་བསྟན་པ་མི་འཛིན་ནམ་གསུང་བ་རྨིས་པས། དེ་ཕྱིན་ཆད་བསོད་སྙོམས་ཁོ་ན་མཛད། ཐུབ་པ་བྱམས་པ་སྒྲོལ་མ་གསུམ་གྱི་ཞལ་གཟིགས་ཚེ་ཉིན་ཞག་ཕྲུགས་གཅིག་ལ་སེམས་བསྐྱེད་ཀྱིས་ཟིན་པའི་ཆོས་སྤྱོད་བཅུ་ཚང་བ་དང་།
ནོར་རྫས་བདག་ཏུ་མི་འཛིན་པ་དང་། གནོད་ལན་དུ་ཕན་འདོགས་པ་དང་། བདེ་སྡུག་ཅི་བྱུང་ཡང་སྟོང་བ་ཉིད་བསྒོམ་པ་སྟེ་དམ་བཅའ་བཞི་མཛད། ཛ་ཡ་པུ་རིར་སྤྲིན་ཕུང་གི་གསེབ་ནས་བྱམས་པས་ཤེར་ཕྱིན་གསུངས་པ་གསན།
ཞི་འབྱུང་དབྱངས་སྙན་སོགས་པཎ་ཆེན་གསུམ་ལ་མང་དུ་གསན་ཏེ་གཞུང་འབུམ་ཕྲག་དུ་མ་ཐུགས་སུ་ཆུད་ནས་ཏིལ་མར་གྱི་ནང་དུ་མནལ་སྤངས་ཏེ་ཁ་ཏོན་མཛད།
མཚོན་ཆ་འཁོར་ལོ་ཞེས་པའི་མཆོད་རྟེན་ཆེན་པོ་ཞིག་ལ་སུས་ཀྱང་གདུགས་མ་ཁེལ་བ་ལ་སྒྲོལ་མ་དང་ཁྲོ་གཉེར་ཅན་ལ་གསོལ་བ་བཏབ་པས། བྱ་རོག་གི་གཟུགས་ཀྱིས་གདུགས་ནམ་མཁའ་ལ་ཁྱེར་ཏེ་བཀལ།
དེ་ནས་རི་བོ་དགུ་བརྒལ་ནས་མ་ག་དྷར་བྱོན། ལམ་དུ་བྱང་ཆུབ་ཆེན་པོིའི་ཞལ་གཟིགས་ཏེ་སྒོ་དྲུག་པའི་གཟུགས་སྩལ། སུམ་ཅུ་པ་ལ་མཁན་པོ་ཤནྟ་ཀ་ར་གུཔྟ་དང་། ལས་ཀྱི་སློབ་དཔོན་ད་ཤ་བ་ལ་ཤྲཱི་སྟོབས་བཅུ་དཔལ་དང་།
གསང་སྟོན་དཱ་ན་ཀ་ར་སྦྱིན་མཛད་དང་དད་པའི་དགེ་འདུན་བཅོ་བརྒྱད་དང་བཅས་

པའི་དབུས་སུ་བསྙེན་པར་རྫོགས། ཉི་མ་སྦས་པ། ཙནྡྲ་གུཔྟ། རྡོ་རྗེ་གདན་པ་བི་ཁྱཱ་ཏ་དེ་བ། བི་ན་ཡ་ཤྲཱི། ཉི་མ་དཔལ་ཡེ་ཤེས། འཇིགས་མེད་གྲགས་པ་རྣམས་ལ་སྡེ་སྣོད་དང་དུས་འཁོར་སོགས་རྒྱུད་སྡེ་མང་དུ་གསན།
ཝཱ་རཱ་ཎ་སཱིར་དེ་བ་པུརྣ་ལ་དབང་བསྐུར་ཞུས་དུས་དུས་འཁོར་དང་བདེ་མཆོག་ཞལ་གཟིགས། བསོད་སྙོམས་ལ་བྱོན་པ་ན་མཧཱ་བོ་དྷི་ནམ་མཁའ་ལ་འཕགས་ནས་འདུག་པ་གཟིགས་པ་ལ་ཕྱག་བྱ་སྙམ་པ་ན་ཕྱི་འགྲོས་སུ་གཤེགས་ཏེ་དེའི་རྗེས་བཞིན་དུ་ཞུགས་པས་རྡོ་རྗེ་གདན་གྱི་གནྡྷོ་ལའི་ནང་དུ་ཇོ་བོའི་དྲུང་དུ་ཕེབས།
རྒྱལ་པོའི་ཁབ་ཀྱི་ཕོ་བྲང་ཛ་ཡ་ན་ག་རར་བྱམས་པ་ལ་ལྷས་མཆོད་པ་ཕུལ་བ་གཟིགས་ཏེ་ཟབ་མོའི་ཆོས་བདུན་གསན།
འབྲོག་པས་འོ་མ་ཕུལ་བའི་རླངས་པ་ལ་བཀྲ་ཤི་ས་པའི་རྟགས་བརྒྱད་ཤར། བི་ཀྲ་མ་ཤཱི་ལར་དབང་ཞུས་དུས་བུམ་ཆུ་བདུད་རྩིར་གྱུར་པ་ཉིན་ཕྱེད་ཀྱི་བར་དུ་རྒྱུན་མི་ཆད་པར་ལུད་ཅིང་བབ།
མ་ག་དྷའི་རྒྱལ་པོས་རི་བྱ་རྐང་གི་གྲུབ་ཐོབ་དང་སིངྒ་གླིང་གི་དགྲ་བཅོམ་པ་རྣམས་ལ་བསྙེན་བཀུར་བྱས་པས་དེ་རྣམས་ཀྱིས་མ་བྱོན་པའི་སངས་རྒྱས་རབ་གསལ་གྱི་སྤྲུལ་པ་ཤཱཀྱ་ཤྲཱི་དེ་དེང་ལས་ཡུལ་བཟང་བས་དེ་ལ་བསྙེན་བཀུར་ཅིག་ཅེས་ལུང་བསྟན་པས་རྒྱལ་པོས་ཀྱང་བླ་མར་གཟུང་།
བི་ཀྲ་མ་ཤཱི་ལ་དང་། ན་ལནྡའི་མཁན་པོ་མཛད་དེ་དགེ་འདུན་

སྟོང་ཕྲག་མང་པོ་ལ་ཆོས་གསུངས། ན་ལནྡར་ཕྱོགས་བཞིའི་མུ་སྟེགས་ཀྱི་སྟོན་པ་ཚར་བཅད་པས་དེ་རྣམས་སྦྱིན་བདག་རྒྱལ་པོ་དང་བཅས་པ་བསྟན་པ་ལ་བཅུག རྒྱལ་པོ་དེས་ནོར་མང་པོ་ཕུལ་བ་ལས་རྟེན་གསུམ་བཞེངས།
གཞུང་རྩོམ་པ་དང་དྲི་བ་དགུའི་ལན་དུས་གཅིག་ཏུ་འདེབས། ཉི་མ་ལྟར་གྲགས་པ་ཤཱཀྱ་ཤྲཱི་ཞེས་འཕགས་པའི་ཡུལ་ཀུན་ཏུ་གྲགས། ཨོ་ཏནྡཱ་པུ་རིའི་གཙུག་ལག་ཁང་གི་སྡེ་པ་བཞིའི་དགེ་འདུན་ཁྲི་ཉིས་སྟོང་གིས་བསུས་ཏེ་གཙོ་བོར་ཁུར་ནས་ཞབས་ལ་གཏུགས།
འདམ་བུའི་ཚལ་དུ་རི་མོའི་བུད་མེད་ཀྱིས་བསོད་སྙོམས་ཕུལ་བ་བཞེས། ཁ་སརྤ་ཎིའི་གཙུག་ལག་ཁང་དུ་བཞུགས་དུས་ཨོ་ཤྲཱི་དགེ་བའི་ནགས་འདབས་ན་སངས་རྒྱས་འཁོར་དང་བཅས་པ་ལ་ཀླུས་བསོད་སྙོམས་འདྲེན་པ་གཟིགས།
གནས་གསེར་གྱི་ཏོག་ཅན་དུ་བཞུགས་པའི་ཚེ་རྒྱ་ནག་རྒྱལ་པོའི་གདན་འདྲེན་པ་བྱུང་བས་དཀར་ཞིང་མཛེས་པའི་དགེ་སློང་ཞིག་གིས་ད་རེས་དུས་ལ་མ་བབ།
མ་འོངས་པའི་དུས་སུ་བྱང་ཕྱོགས་སུ་སོང་ཞིག་ཅེས་ལུང་བསྟན་ཏེ་ཐུགས་རྗེ་ཆེན་པོ་ཡིན་པར་འདུག་གསུངས། ཐུབ་པའི་དབང་པོས། ཚོགས་གཉིས་དབྱེར་མེད་ལམ་གྱི་མཆོག། སྟོང་ཉིད་སྙིང་རྗེའི་སྙིང་པོ་ཅན༎
ཞེས་སོགས་ཆོས་གསུངས་པ་དང་དེ་མི་བརྗེད་པའི་ཐོ་ཡིག་རང་གི་ལྤགས་པ་ལ་རང་གི་ཁྲག་གིས་བྲིས། རྡོ་རྗེ་གདན་དུ་དོན་ཞགས་ལྷ་ལྔའི་ཞལ་གཟིགས།

དེར་ལྷ་ལས་བབ་པའི་དུས་མཆོད་ཀྱི་ཚེ་སྤོས་ཀྱི་དུད་སྤྲིན་བར་སྣང་ལ་འཁྲིགས་པའི་སྒྲ་ལས་སྦྱོར་བ་ཡན་ལག་དྲུག་པ་གསན། སྐབས་ཤིག་ཏུ་སྒྲོལ་མའི་ཕྱག་གཡས་ཀྱི་མཐིལ་ན་གསེར་དང་དངུལ་དང་བཻ་ཌཱུརྱའི་ཡི་གེ་ཏཱཾ་གསུམ་འདུག་པ་གནང་ནས།
རྒྱལ་པོའི་འཁོར་དང་ལོངས་སྤྱོད་ལས་འདི་དགའ་བ་ཡིན་གསུང་། དེ་ནས་རྒྱལ་པོ་ལ་སྦྲན་ནས་ཡུལ་གཞན་དུ་འབྱོན་པར་བརྩམས་པའི་ཚེ། སྲོད་ཀྱི་དུས་སུ་སྒྲོལ་མས་ཁྱོད་ཤར་ཕྱོགས་སུ་སོང་ཞིག་གསུང་མ་ཐག་མི་རྣམས་ལ་མྱུར་དུ་འདེང་ཞེས་གསུངས་ནས་སྐྱེས་བུ་དཀར་པོ་ཞིག་གི་འོད་ཀྱིས་ལམ་སྣ་དྲངས།
མཧཱ་ཀཱ་ལས་མར་མེ་བཏེགས་པ་བ་བསངས་ཀྱིས་ལམ་མཚོན་པ་བྱས་ཏེ་ཚེགས་མེད་པར་ཛ་གདྡ་ལར་ཕེབས།
དེའི་ཐོ་རངས་ཏུ་རུཥྐའི་དམག་གིས་མ་ག་དྷར་སླེབ་ཏེ་བཅོམ། གནས་དེར་རིག་པ་འཛིན་པའི་ལྷ་མོ་ཏོག་ཅན། ཉེ་བའི་ཏོག་ཅན། གསེར་ཕྲེང་ཅན། ཤིང་ལོའི་གོས་ཅན་བཞིས་ལྷུང་བཟེད་དུ་བསོད་སྙོམས་ཕུལ།
ཡང་ཐོ་རངས་ཞིག་ལྷའི་རྔ་བོ་ཆེའི་སྒྲ་གསན་པའི་རྐྱེན་གྱིས་དགའ་ལྡན་གྱི་གནས་གཟིགས། བྱམས་པ་ལ་ཆོས་བཞི་གསན། དེ་མ་ཐག་བདེ་དགྱེས་དང་དུས་འཁོར་གྱི་རྟེན་དང་བརྟེན་པའི་དཀྱིལ་འཁོར་མཐའ་དག་གཟིགས་ཏེ་འོད་དུ་ཕེབས་སོ༎
༎གྲུབ་ཐོབ་ནིཥྐ་ལངྐ།གྲུབ་ཐོབ་ནིཥྐ་ལངྐ་ནི། བསོད་སྙོམས་གྱི་ན་ལ་བརྟེན་ནས་

སའི་སྟན་ལ་གསུང་བཅད་མཛད་དེ་ལོ་དུ་མར་རྩེ་གཅིག་ཏུ་བསྒྲུབས་པས་གྲུབ་པ་བརྙེས། ནམ་མཁའ་ལ་བཞུགས་པ་སོགས་རྫུ་འཕྲུལ་མང་དུ་སྟོན། རྡོ་རྗེ་གདན་གྱི་མཁན་པོ་མཛད། དགུང་ལོ་བརྒྱ་དང་སུམ་ཅུའི་བར་དུ་འགྲོ་བའི་དོན་མཛད་དོ༎
དེས་པཎྜི་ཏ་རེ་ཝེནྡྲ་དེ་བ་ཉི་མའི་དབང་པོའི་ལྷ་ལ་གནང་སྟེ། དེ་ནི་བལ་པོར་སྐུ་འཁྲུངས། མ་ག་དྷར་སློབ་སྦྱང་མཛད། རྡོ་རྗེ་གདན་དུ་ཆོས་དཔོན་གྲུབ་ཐོབ་བཞི་བསྟུད་མར་བྱུང་བའི་ཕྱི་མ་ཡིན།
ལོ་བཅུ་གཅིག་ཏུ་དེའི་ཆོས་དཔོན་མཛད། ཏུ་རུཥྐའི་དམག་གི་རྐྱེན་གྱིས་བལ་ཡུལ་དུ་བྱོན། དྷརྨ་དྷ་ཏུ་བི་ཧ་རར་བཞུགས། ཡཾ་བུར་རིམས་ནད་ཞི་བ་སོགས་ལས་ཆེན་ཐམས་ཅད་ཚེགས་མེད་པར་གྲུབ།
མངོན་པར་མཁྱེན་པ་ཐོགས་པ་མེད་པས་ལུང་བསྟན་མང་དུ་མཛད། དགུང་ལོ་གྱ་བདུན་པ་ལ་གཤེགས་སོ༎ ༎བུདྡྷ་ཤྲཱི་ཛྙཱ་ན།བི་ཁྱཱ་ཏ་དེ་བ་དང་། ཝཱ་གཱི་ཤྭ་ར་གུཔྟའི་སློབ་མ་བུདྡྷ་ཤྲཱི་ཛྙཱ་ན་ནི་ཡབ་ཁ་ཆེ།
ཡུམ་བལ་མོ། ལྕགས་ཕོ་སྤྲེའུ་ལ་འཁྲུངས། སྐུ་ཤིན་ཏུ་མཛེས་ཤིང་ཕལ་ཆེར་སྡེ་པ་མཁས་གྲུབ་ཟླ་བ་ལྟར་གྲགས་པའོ༎ ༎ཙ་མི་ལོ་ཙཱ་བ།ཙ་མི་ནི་མི་ཉག་འགའི་ཡུལ་དུ་འཁྲུངས། གཞོན་ནུ་ནས་རྒྱ་གར་དུ་ཐེགས་ཏེ་དུས་ཞབས་པ་དང་།
ཨ་བྷ་ཡ་སོགས་པཎ་གྲུབ་མང་པོ་བསྟེན་ནས་རང་དང་གཞན་གྱི་གྲུབ་པའི་མཐའ་རྒྱ་མཚོ་ལྟ་བུ་ལ་མངའ་བརྙེས་པས་རྒྱ་གར་ཤར་ནུབ་ཐམས་ཅད་དུ་མཁས་པར་གྲགས་

ཤིང་། འགྲན་ཟླ་མ་མཆིས་པར་ཀུན་གྱིས་ཚད་མར་འཛིན། པཎྜི་ཏ་ཐམས་ཅད་ཀྱིས་དྲི་གཏུག་དང་། འབེལ་བའི་གཏམ་གྱི་དབང་པོ་དང་། མན་ངག་ལེན་པའི་གནས་སུ་བྱེད། བསྙེན་པར་རྫོགས་པའི་མཚན་སངས་རྒྱས་གྲགས་སུ་བཏགས།
རྒྱུད་སྡེ་མཐའ་དག་གི་མཛོད་འཛིན་པ། མཆོག་གི་དངོས་གྲུབ་བརྙེས་ཤིང་ཚེའི་རིག་འཛིན་གྲུབ་པས། ཨ་བྷ་ཡ་ལས་ཀྱང་རྟོགས་པ་མཐོ་བར་གྲགས་པ། རྡོ་རྗེ་གདན་དང་། ན་ལནྡྲའི་མཁན་པོ་མཛད་དེ།
བོད་ཀྱི་སློབ་མ་རྣམས་ལ་ལྷག་པར་ཡང་ཐུགས་བརྩེ་བས། དུས་འཁོར་འགྲེལ་ཆེན་ལ་འགྱུར་མཛད་ནས་འཁྲིད་པར་མཛད་དོ༎ ༎མཉྫུ་ཀཱིརྟི།མཉྫུ་ཀཱིརྟི་ནི། ནཱ་རོ་པ་དང་། དུས་ཞབས་ཆུང་བ་ཡབ་སྲས་བསྟེན་ཏེ་ལེགས་པར་སྦྱངས་པས།
མཁས་ཤིང་གྲུབ་པ་མཉྫུ་ཤྲཱི་ཀཱིརྟི་ཞེས་སུའང་གྲགས། མཉྫུ་ཧ་ར་ཞེས་པའི་གནས་སུ་བཞུགས་སོ༎ དེའི་སློབ་མ་ས་མནྟ་ཤྲཱི་བྷ་དྲ་ནི། བལ་པོ་ཡེ་རང་གི་རོལ་པའི་གྲོང་ཁྱེར་དུ་སྐུ་འཁྲུངས།
དུས་ཞབས་པ་ཆུང་བའི་སློབ་མ་མཁས་པ་ལྔ་ལ་གསན་ཅིང་། ཁྱད་པར་མཉྫུ་ཀཱིརྟིའི་རྗེས་སུ་འབྲང་ངོ་༎ ༎ཨ་ཙ་ལ་གརྦྷ།ཨ་ཙ་ལ་གརྦྷ་ནི། མདོར་བསྡུས་དང་པོའི་བཤད་སྦྱར་མི་གཡོ་བའི་སྙིང་པོ་སྣང་བ་མཛད་པོའོ༎
༎དཱ་ན་ཤྲཱི།དཱ་ན་ཤྲཱི་ནི། དཱ་བྱང་ཆུབ་སེམས་དཔའ་ཞེས་པ་ཇོ་བོ་རྗེའི་དཔོན་པོ་ཡིན་ལ། དུས་འཁོར་པ་ཆོས་ཤེ་ནི།

འདི་རྒྱ་གར་ནུབ་ཕྱོགས་པ་ཡིན་ཞེའོ༎ ༎ཤཱནྟ་གུཔྟ་།ཤཱནྟ་གུཔྟ་ནི། ཤཱནྟ་ཀ་ར་གུཔྟ་ཡིན་པ་འདྲ་ལ་དེ་ལྟ་ན་ནི་བ་ཚབ་ལོ་ཙཱ་བ་ཚུལ་ཁྲིམས་རྒྱལ་མཚན་གྱིས་མདོ་དྲན་པ་ཉེར་བཞག་གི་མཇུག་བོད་དུ་མ་འགྱུར་བའི་དཔེ་རྒྱ་གར་ཤར་ནུབ་ཐམས་ཅད་དུ་བཙལ་བའི་ཚེ།
པཎྜི་ཏ་ཐམས་ཅད་ཀྱི་གཙོ་བོར་གྱུར་པ། བཀའ་བསྟན་བཅོས་ཀྱི་གླེགས་བམ་ཕལ་མོ་ཆེ་ཕྱག་ན་ཡོད་པ། མདོ་ཕྱི་འགྱུར་གྱི་ལོ་ཙཱ་བའི་སློབ་དཔོན་མཛད་ཅིང་།
དགའ་ལྡན་དུ་བྱམས་པའི་དྲུང་དུ་འབྱོན་པར་ཞལ་གྱིས་བཞེས་པ་དེའོ༎གུ་ཎ་རཀྵི་ཏ།གུ་ཎ་རཀྵི་ཏ་ནི། བི་ཀྲ་མ་ཤཱི་ལའི་པཎྜི་ཏ་ཡིན་ལ་བཻ་རོ་ཙ་ན་བཛྲའི་བླ་མའོ༎ ༎པཎ་ཆེན་ཟླ་བ་མགོན་པོ།པཎ་ཆེན་ཟླ་བ་མགོན་པོ་ནི།
ཁ་ཆེའི་ཡུལ་གྱི་བྲམ་ཟེ་ལས་དྲུག་ལ་མཁས་པ་ཞིག་གི་སྲས་སུ་འཁྲུངས་ཏེ། དབུགས་ཐེངས་རེ་ལ་ཤླཽ་ཀ་བཅུ་དྲུག་ལན་རེས་འཛིན་ནུས། དེས་ལོ་བཅུ་གཉིས་ཀྱི་བར་ལ་ཡབ་ལས་མུ་སྟེགས་ཀྱི་རིག་བྱེད་མ་ལུས་པར་ཤེས་ནས།
བླ་མ་སངས་རྒྱས་པ་ཡིན་པས་དེས་ཁ་ཆེའི་པཎྜི་ཏ་ཆེན་པོ་བྲམ་ཟེ་ཞབས་བཟང་པོ་མིང་གཞན་སཱུརྱ་ཀེ་ཏུ་ཞེས་པའི་དྲུང་དུ་བཏང་སྟེ་ཆོས་ཉན་དུ་བཅུག་པ་ན། པཎྜི་ཏ་དེའི་སྲས་མོ་ཞིག་བླ་མ་ཟླ་མགོན་གཟུགས་ཤིན་ཏུ་མཛེས་པ་ལ་ཆགས་ནས།
ཡབ་ལ་འདི་ངའི་ཁྱིམ་ཐབ་བྱེད་ན་ཆོས་གསུང་བར་ཞུ་ཞུས་པས། ཆོས་ཕྱིར་དེ་ལྟར་བྱས་

ནས་ཆོས་བསླབས་པས། དེ་ལ་སློབ་མའི་ཐུ་བོ་སོ་ན་ས་ཧེ་དང་། ལཀྵྨིཾ་ཀ་ར་དང་། ཛྙཱ་ན་ཤྲཱི་དང་། ཙནྡྲ་རཱ་ཧུ་ལ། སོ་མ་ནཱ་ཐ་ཞེས་པ་ཟླ་བ་མགོན་པོ་རྣམས་རིག་པའི་གནས་ལྔ་ལ་མཁས་པའི་པཎྜི་ཏར་གྱུར། ཁྱད་པར་ཟླ་མགོན་གསང་འདུས་འཕགས་སྐོར་དང་དབུ་མ་ལ་མཁས།
དེའི་ཚེ་པཎྜི་ཏ་འདུལ་བ་འབྱུང་གནས་བློ་གྲོས་ཀྱིས་ཞབས་བཟང་པོ་ལ་དབང་མདོར་བསྟན་དང་། དབང་གི་རབ་བྱེད་ཀྱི་དཔེ་སྐྱེས་སུ་བསྐུར་་བས། དེ་སྤྱི་བོར་བཞག་ནས་སྨོན་ལམ་བཏབ་པ་དང་།
སློབ་མ་རྣམས་ཀྱིས་ཆོས་དེ་ཅི་ལགས། བདག་ཅག་རྣམས་ལ་ཡང་ཞུ་ཞུས་པས། རྒྱུད་ཟབ་མོ་ཅིག་འདུག་སྟེ་ངས་མ་ཐོས་པས་བཤད་མི་རུང་གསུངས་ནས་དཔེ་གནང་། དེ་ལ་ཟླ་མགོན་གྱིས་གཟིགས་པས་ལྷག་པར་ཡང་གུས་པ་སྐྱེས་ཏེ།
དེར་ཆོས་གསན་འཕྲོ་བཅད་ནས། མ་ག་དྷར་ཆོས་དེ་རྩད་གཅོད་དུ་བྱོན་པས། དུས་འཁོར་ཞབས་ཆུང་བ་ཡབ་སྲས་དང་མཇལ། དབང་གདམས་ངག རྒྱུད་འགྲེལ་སོགས་བྱང་ཆུབ་སེམས་དཔའི་ཆོས་སྐོར་མཐའ་དག་མ་ལུས་པར་གསན།
ཆོས་མངོན་པ་སོགས་ཀྱང་གསན། གདམས་ངག་ལ་མངའ་བརྙེས་ཏེ་ཡུལ་སྣང་གང་གཟིགས་ཡེ་ཤེས་ཀྱི་རོལ་པ་ཁོ་ནར་འཆར། རླུང་ཞི་བ་ཅན་གྲུབ། ཟག་པ་མི་མངའ།
བྱང་སེམས་འཛག་མེད་དུ་འཆིངས་པའི་ཡོན་ཏན་དང་ལྡན། བྱིན་བརླབས་

ཤིན་ཏུ་ཆེ་སྟེ། འགྲོ་བ་གཟིགས་སོ་ཅོག་ལ་ཏིང་ངེ་འཛིན་ངང་གིས་སྐྱེ། འཇམ་དཔལ་དངོས་སུ་གྲགས་སོ༎ དེ་ནས་ཁ་ཆེར་བྱོན་ཏེ། ཁ་ཆེ་རིན་ཆེན་རྡོ་རྗེ་དང་རྩོད་པ་བྱས་ནས། སེམས་ཙམ་གྱི་ལྟ་བ་སུན་ཕྱུང་བས་དེ་ཕམ་པ་དང་།
ང་ལ་སློབ་མ་མི་དད་པར་འོང་བས་གཞན་དུ་བྱོན་ཅིག་གསུང་། དེའི་ཚེ་རིགས་ལྡན་པདྨ་དཀར་པོ་བྱོན་ནས། ཁྱོད་བོད་དུ་སོང་ཞིག་ངེས་དོན་གྱི་བསྟན་པ་རྒྱས་པར་འགྱུར་རོ༎ ཞེས་ལུང་བསྟན་པ་ལ་བརྟེན་ནས་བོད་དུ་བྱོན་ཏོ༎
དཔག་བསམ་སྙེ་མ་ལས། གྲུབ་ཆེན་རྣམས་ཀྱིས་ཐུགས་ཉམས་སུ་བཞེས་ཤིང་པཎ་ཆེན་རྣམས་ཀྱིས་འབེལ་གཏམ་གྱིས་གཏན་ལ་ཕབ་པའི་ལེའུ་སྟེ་གསུམ་པའོ༎ ༎ལོ་ཙཱ་བས་བོད་སྐད་དུ་བསྒྱུར་བའི་ལེའུ་སྟེ་བཞི་པ།བོད་དུ་ལོ་ཙཱ་བས་ཇི་ལྟར་བསྒྱུར་ཚུལ།ད་ནི་བོད་དུ་ལོ་ཙཱ་བས་ཇི་ལྟར་བསྒྱུར་ཞེ་ན།
དེང་སང་བོད་ཕལ་ཆེ་བ་རྣམས་འདོད་པའི་མེ་མཁའ་རྒྱ་མཚོ་ལས་འདས་ལོ་བསྲེ་བའི་ཐོག་མའི་རབ་བྱུང་མེ་མོ་ཡོས་ལ།
གྱི་ཇོ་ལོ་ཙཱ་བ་ཟླ་བ་འོད་ཟེར་གྱིས། དུས་འཁོར་ཞབས་གཉིས་པ་ཤྲཱི་བྷ་དྲ་བོ་དྷི་སྤྱན་དྲངས། པུ་ཧྲངས་ཀྱི་ཞང་སྟོན་གསལ་བ་ཤེས་རབ་ཀྱིས་ཡོན་བདག་བྱས་ཏེ། རྒྱུད་འགྲེལ་གྱི་ཇོ་འགྱུར་དང་།
བསོད་སྙོམས་པས་མཛད་པའི་སྙིང་པོ་རྒྱན་བསྒྱུར། ལོ་པཎ་གཉི་གས་སློབ་མ་ལོ་ཆུང་རྣམས་ལ་རྒྱུད་འགྲེལ་དུམ་བུར་བགོས་ནས་བསྒྱུར་དུ་བཅུག་པས་འགྱུར་མངས་སུ་༼མང་དུ་༽གྲགས་པ་བྱུང་།
དེ་ནས་མེ་མོ་

བྱ་ལོ་ལ་ལྷ་བཙུན་པ་བྱང་ཆུབ་འོད་ཀྱི་བཀའ་ལུང་གིས། པཎྜི་ཏ་དཱ་ན་ཤྲཱི་སྤྱན་དྲངས། རྨ་དགེ་བའི་བློ་གྲོས་ཀྱིས་འགྱུར་བཅོས། དེ་ནས་མང་འོར་བྱང་ཆུབ་ཤེས་རབ། བློ་གྲོས་སྙིང་པོ། བསོད་ནམས་ཡེ་ཤེས་ཀྱི་འགྱུར་བྱུང་།
དེ་ནས་མེ་རོ་ཆུ་གཏེར་འགོད་པ་ན་ཞང་སྦ་ཆུང་བས་སྦྱིན་བདག་བྱས་འབྲོ་འགྱུར་བྱུང་ཞེས་དུས་འཁོར་བ་ཆོས་ཀྱི་ཤེས་རབ་གསུང་། འདིའི་གོང་རོལ་དུ་འགོས་ཁུག་པ་ལྷ་བཙས་ཀྱིས་ཀྱང་འགྱུར་མཛད་དོ༎
དེ་ནས་ལྕེ་དོལ་སྒང་པས་སྦྱིན་བདག་བྱས་ཏེ། འ་ཞ་རྒྱ་གར་བརྩེགས་ཀྱིས་འབྲོ་འགྱུར་ལ་བཅོས། དེ་ནས་གཉན་ལོ་ཙཱ་བ་དར་མ་གྲགས་ཀྱིས་རྒྱུད་འགྲེལ་དང་རྒྱུད་ཕྱི་མ་བསྒྱུར། རྒྱ་གར་དུ་ན་ལནྡར་ལྡི་རི་ཆོས་གྲགས་ཀྱིས་བསྡུས་རྒྱུད་དང་།
ཙ་མས་འགྲེལ་ཆེན་བསྒྱུར། དེ་ནས་རོང་གླིང་ལོ་ཙཱ་བ་རྡོ་རྗེ་དབང་ཕྱུག སྟེང་པ་ལོ་ཙཱ་བ་ག་རོང་ཚུལ་ཁྲིམས་འབྱུང་གནས། རྭ་ཆོས་རབ། ཆག་ཆོས་རྗེ་དཔལ།
ཤོང་སྟོན་རྡོ་རྗེ་རྒྱལ་མཚན། ཡར་ཀླུངས་ཤུང་ཀེ་གྲགས་པ་རྒྱལ་མཚན། དཔང་བློ་གྲོས་བརྟན་པ། དཔང་གི་སློབ་མ་མ་ཏི་རྣམ་གཉིས་ལ་སོགས་པ་སྟེ། གླེགས་བམ་གཅིག་ལ་དུས་ཀྱི་འཁོར་ལོ་ཁོ་ན་སྒྱུར་བྱེད་མང་ངོ་༎
རྒྱུད་ཕྱི་མ་ལ་ཤེའུ་ལོ་ཙཱ་བའི་འགྱུར་དང་། ཕྱིས་ཀླུབས་ལོ་ཙཱ་བ་བློ་གྲོས་དཔལ་གྱི་འགྱུར་ཏེ། དེས་ཚིགས་

སུ་བཅད་པ་བཅུ་གཅིག་ཆད་པ་བསབས་སོ༎ དབང་མདོར་བསྟན་ལ་འབྲོ། རྭ། མན་ལུངས་པ། ལོ་གྲགས་པ། དཔང་ལོ། སྒྲ་ཚད་པ་རིན་རྒྱལ་རྣམས་ཀྱི་འགྱུར། པུ་ཧྲངས་ལོ་ཆུང་གིས་བསྒྱུར་བ་ལ་མཚན་དབང་ཉེར་བསྟན་ཞེས་སོ༎
རྡོ་རྗེ་སྙིང་འགྲེལ་ནི། ཅོག་གྲུ་ཏིང་འཛིན་བཟང་པོ། གཉེར་ཅོར་ཤེས་རབ་གྲགས། ཁྱུང་པོ་ཆོས་བརྩོན། ལོ་གྲགས་པ། དབང་རྣམས་ཀྱིས་བསྒྱུར་རོ༎ བདེ་མཆོག་ཕྱག་རྡོར་སྟོད་འགྲེལ་ནི། ཅོག་གྲུ་འགྱུར་ལས་ཤོང་བློ་བརྟན་གྱིས་བཅོས་པ་དང་།
ཁུ་དངོས་གྲུབ་ཀྱི་འགྱུར་ཡང་ཡོད་དོ༎ ལྟ་འདོད་མདོར་བསྟན་ནི། ཀུན་སྤངས་ཆོས་གྲགས་དཔལ་བཟང་པོའི་འགྱུར། དོན་དམ་བསྙེན་པ་དང་། དཀའ་འགྲེལ་པདྨ་ཅན་གཉིས་ཟླ་མགོན་གྱི་རང་འགྱུར།
དུས་ཞབས་པ་ཆེན་པོས་མཛད་པའི་སྒྲུབ་ཐབས་ཡན་ལག་བཞི་པ་དང་། དེས་མཛད་པའི་དུས་འཁོར་གྱི་མན་ངག་གི་ཇོ་འགྱུར། དཱ་རི་ཀ་པའི་དབང་རབ་བྱེད་ཀྱི་འགྲེལ་པ། སྒྲུབ་ཐབས་ཀྱི་ཆོ་ག་རིམ་པར་ཕྱེ་བ།
དཔལ་ལྡན་རྒྱུ་སྐར་གྱི་དཀྱིལ་འཁོར་ཆོ་ག་ཡན་ལག་བཅུ་གཅིག་པ། དུས་ཞབས་པའི་དབང་མདོར་བསྟན་གྱི་འགྲེལ་པ། དུས་ཞབས་སྙན་རྒྱུད་རྣམས་འབྲོ་འགྱུར། སཱ་དྷུ་པུ་ཏྲས་མཛད་པའི་སྒྲུབ་དཀྱིལ་རྭ་འགྱུར།
འདི་པཎ་ཆེན་ནགས་ཀྱི་རིན་ཆེན་དང་ཆོས་འཁོར་ལོ་

ཙཱ་བས་བསྒྱུར་བ་ལ་ཆོས་འབྱུང་ཞི་བས་མཛད་ཅེས་བྱུང་། རོལ་པའི་རྡོ་རྗེའི་ལྷན་སྐྱེས་སྒྲུབ་ཐབས་དང་། ས་མནྟ་ཤྲཱིའི་སྦྱིན་བསྲེག་ཆོ་ག་རྭ་འགྱུར། དུས་ཞབས་པ་ཆུང་བས་མཛད་པའི་དཀྱིལ་ཆོག་ཡིད་འོང་ཕྲེང་བ།
ལ་ཆིངས་ཡོན་ཏན་འབར་གྱི་འགྱུར། དུས་ཞབས་པའི་ལྷན་སྐྱེས་སྒྲུབ་ཐབས་ཁྲོ་ལོའི་འགྱུར། དབང་མདོར་བསྟན་གྱི་འགྲེལ་པ་ནཱ་རོ་པས་མཛད་པ་ལོ་གྲགས་པ་དང་། སྒྲ་ཚད་པ་དང་། དཔང་གི་འགྱུར།
དེའི་དཀའ་འགྲེལ་ཤླཽ་ཀ་སུམ་བརྒྱ་དྲུག་ཅུ་པ་བུ་འགྱུར། དེའི་དཀའ་འགྲེལ་སཱ་དྷུ་པུ་ཏྲས་མཛད་པ་འགོས་གཞོན་ནུ་དཔལ་གྱི་འགྱུར། དུས་ཞབས་པའི་སྦྱོར་དྲུག་མན་ངག ཤ་ཝ་རིའི་གཞུང་ཆུང་། དུས་ཞབས་པའི་ཉི་ཟླ་སྒྲུབ་པ།
ཡེ་ཤེས་སྤྱན་སྒྲུབ། བི་བྷཱ་ཏི་ཙནྡྲ་ཉིད་ཀྱིས་མཛད་པའི་ནང་གི་སྙེ་མ་རྣམས་དེ་ཉིད་ཀྱི་རང་འགྱུར། སྦས་པ་མིག་འབྱེད་རྩ་འགྲེལ་ཟླ་བ་གྲགས་པའི་འགྱུར། བཤད་སྦྱར་མི་གཡོ་སྙིང་པོའི་སྣང་བ་དཔང་འགྱུར།
ཨ་བྷ་ཡའི་སྡོམ་ཚིག་ཁྱེའུ་གང་འགྱུར། དུས་འཁོར་ལ་འཇུག་པ་དང་། ཉི་མ་དཔལ་གྱི་མཚན་བརྗོད་འགྲེལ་པ་བདུད་རྩི་ཐིགས་པ་ཆག་འགྱུར། དཔེ་མེད་འཚོའི་མཚན་བརྗོད་འགྲེལ་པ་བདུད་རྩི་ཐིགས་པ་སྒྲོན་གསལ་ཤོང་འགྱུར།
འཇམ་དབྱངས་གྲགས་པའི་མཚན་བརྗོད་རྣམ་བཤད་དང་། དུས་

འཁོར་བའི་དེའི་ཕན་ཡོན་འགྲེལ་པ་སྦལ་རྡོ་རྗེ་རྒྱལ་པོའི་འགྱུར། ཕྱག་རྡོར་གྱི་སྦྱོར་དྲུག་ཅོག་གྲུའི་འགྱུར། དཔེ་མེད་འཚོའི་སྦྱོར་དྲུག་གཉལ་བ་མི་མཉམ་བཟང་པོའི་འགྱུར། དེའི་འགྲེལ་པ་བརྗེད་བྱང་ཉི་མ་དཔལ་གྱིས་མཛད་པ་བི་བྷཱུ་ཏིའི་རང་འགྱུར་དང་དཔང་འགྱུར།
ཙ་མིའི་སྦྱོར་ཕྲེང་དགེ་ཚུལ་ཤེས་རབ་དཔལ་གྱི་འགྱུར། བསྟོད་པ་རྒྱུན་ཆགས་ཀ་ལིངྐིའི་རྒྱལ་པོའི་བླ་མ་སཱ་དྷུ་ཀིརྟིས་མཛད་པ་འདན་མ་ཚུལ་ཁྲིམས་སེང་གེའི་འགྱུར།
རྣལ་འབྱོར་མའི་དབྱུ་གུ་དྲུག་ཅུ་རྩ་བཞིའི་གཏོར་ཆོག་ལོ་གྲགས་པའི་འགྱུར། མཎྜལ་གྱི་ཆོ་ག་ཉི་མ་རྒྱལ་མཚན་གྱི་འགྱུར། གཞན་ཡང་རྣལ་འབྱོར་གསུམ་གྱི་སྙིང་པོ་གསལ་བ་དང་།
ཤཱཀྱ་ཤྲཱིའི་རྡོ་རྗེ་ཚིག་གི་སྙིང་པོ་བསྡུས་པ་དང་། ལྔ་བསྡུས་གཟའ་ལྔ་ཉི་ཟླ་འཛིན་པའི་རྩིས་ཡིག་སོགས་བྱུང་ངོ་༎ འདི་དག་ནི་རྩ་བའི་རྒྱུད་ལས། ཡུལ་གྱི་སྒྲ་ཡིས་དོན་རྙེད་པ༎
དེ་ལ་བསྟན་བཅོས་སྒྲ་ཡིས་ཅི༎ ཞེས་དང་། དྲི་མེད་འོད་ལས། བོད་ཀྱི་ཡུལ་དུ་ཐེག་པ་གསུམ་བོད་ཀྱི་སྐད་ཀྱིས་བྲིས་ཏེ་ཞེས་གསུངས་པའི་དོན་ཏོ༎ དཔག་བསམ་སྙེ་མ་ལས་ལོ་ཙཱ་བས་བོད་སྐད་དུ་བསྒྱུར་བའི་ལེའུ་སྟེ་བཞི་པའོ༎
༎བླ་མ་དམ་པའི་བརྒྱུད་པ་བར་མ་ཆད་པའི་ལེའུ་སྟེ་ལྔ་པ།ད་ནི་བླ་མ་དམ་པ་གཅིག་ནས་གཅིག་ཏུ་བརྒྱུད་པ་བར་མ་ཆད་པ་ཇི་ལྟ་བུ་ཞེ་ན། གྱི་ཇོ་ལུགས་དང་། འབྲོ་

ལུགས་དང་། རྭ་ལུགས་དང་། ཙ་མི་ལུགས་དང་། ཤཱཀྱ་ཤྲཱི་ལུགས་དང་། ཆགས་ལུགས་དང་། ཤ་ཝ་ར་དབང་ཕྱུག་གི་མན་ངག་ལུགས་ཁྱད་པར་དུ་བཤད་པའོ༎༡༽གྱི་ཇོ་ལུགས།དང་པོ་ནི། གྱི་ཇོ་ལོ་ཙཱ་བ་ཟླ་བ་འོད་ཟེར་གྱིས་ལོ་ཆུང་རྣམས་ལ་དབང་བཤད་མན་ངག་ལེགས་པར་གནང་བ་ལས།
ཕྲོ་མ་ལོ་ཙཱ་བ་པདྨ་འོད་ཟེར་གྱིས། གྱི་ཇོའི་གསུང་ཇི་ལྟ་བའི་སྦྱོར་དྲུག་གི་ཡི་གེ་མཛད་དེ། མུག་སྟོན་བཻ་ཌཱུརྱ་ལ་གནང་། དེ་ནས་ལྷོ་བ་ཆོས་ལྡན།
དོལ་པོ་ཡེ་ཤེས་མགོན་པོ། ཀུན་སྤངས་ཆེན་པོ། ཀུན་མཁྱེན་འཕགས་འོད། བུ་སྟོན་རིན་པོ་ཆེ། རྗེ་བཙུན་དཔལ་ཆེན་པོ། ཆོས་རྗེ་རིན་པོ་ཆེ་ཡེ་ཤེས་དཔལ་བཟང་པོ་ཡབ་སྲས་ལས་བདག་གིས་ཐོབ་པོ།
སྙིང་པོ་རྒྱུན་གྱི་བརྒྱུད་པའང་འདི་ཉིད་དོ༎ ༎༢༽འབྲོ་ལུགས།༡ འབྲོ་ལོ་ཙཱ་བ་དགེ་སློང་ཤེས་རབ་གྲགས།གཉིས་པ་འབྲོ་ལུགས་ནི། ཁ་ཆེ་ཟླ་མགོན་བོད་དུ་ཐོག་མར་ཕེབས་དུས། སྐྱི་ཤོད་སྨད་དུ་ཁ་རང་གི་གཉོས་ལོ་ཙཱ་བ་ལ་བབས་ཏེ།
དྲི་མེད་འོད་བསྒྱུར་བ། གསེར་སྲང་བརྒྱ་འབུལ་བར་ཆད་པ་ལ། ཕྱེད་ཙམ་བསྒྱུར་བ་དང་། གསེར་སྲང་ལྔ་བཅུ་བསླང་གསུངས་པ་ལ་མ་ཕུལ་བས་མ་མཉེས་ཏེ། འགྱུར་བྱེད་འཕྲོའི་དཔེ་བསྣམས་ནས་འཕན་ཡུལ་གྲབ་ཏུ་བྱོན།
མཛེ་བྱུང་བ་མང་པོ་བསོས། དེར་འབྲོ་ལོ་ཙཱ་བ་དགེ་སློང་ཤེས་རབ་གྲགས་ཀྱིས། གསེར་སྲང་བརྒྱ་གོས་དར་གླ་རྩིའི་ལྔ་ཚེ་མང་དུ་ཕུལ་ནས་ནན་གྱིས་ཞུས་པས། དབང་བསྐུར་

ཞིང་རྒྱུད་འགྲེལ་ཚར་གཅིག་གསུངས། སོར་བསམ་གྱི་ཁྲིད་གནང་། དེ་ནས་ཞང་ལྦ་ཆུང་བས་གདན་དྲངས་གསེར་སྲང་བརྒྱས་མགོ་བྱས་འབུལ་བ་མང་དུ་བྱས་ནས་རྒྱུད་འགྲེལ་བསྒྱུར་བར་ཞུས་པས། འབྲོས་ལོ་ཙཱ་བ་བྱས་ཏེ།
མཆོག་མི་འགྱུར་གྱི་ལེའུ་མ་གཏོགས་རྒྱུད་འགྲེལ་རྫོགས་པར་བསྒྱུར། ཞང་ལ་དབང་བསྐུར་རྒྱུད་འགྲེལ་ཚར་གཅིག་དང་སོར་བསམ་གྱི་ཁྲིད་གནང་། མཆོག་མི་འགྱུར་ནི་བསྒྱུར་དུ་མ་བཞེད་དོ༎ གཉོས་ཀྱི་ཞང་ལ་ཁྱོད་ཀྱིས་ངའི་བླ་མ་ཕྲོགས་པ་ཡིན་པས།
ལྷག་པར་དུ་ཡུལ་དཀར་གཙང་ངེ་བ་ཅིག་བྱ་ཡི་ཟེར་བ་ལ། ཁོ་བོ་ནི་ཁྲོ་བོ་བརྒྱ་ཡིས་བསྡིགས་ཀྱང་མི་འཇིགས། ལྷ་མོ་བརྒྱ་ཡིས་འཛུམ་བསྟན་ཀྱང་མི་སཆགས་ཞེས་སྤྲིངས་ཏེ་བླ་མའི་ཞབས་ཏོག་མཛད་དོ༎
དེ་ནས་ཡར་རྒྱབ་བཟང་ཡུལ་གྱི་ལྕེ་དོལ་སྒང་ཟླ་བ་གྲགས་པ་ཡབ་སྲས་ཀྱིས་གསེར་སྲང་གསུམ་དང་བེར་གཅིག་གིས་སྣ་དྲངས་པའི་ན་བཟའ་ཆ་ཚང་ཕུལ་ནས་མཇལ་ཏེ། བཟང་ཡུལ་དུ་གདན་དྲངས་ལོ་གཅིག་ཏུ་བསྙེན་བཀུར་ནས།
ལོ་ཙཱ་བ་འ་ཞ་རྒྱ་གར་བརྩེགས་ཀྱིས་བྱས་ཏེ་རྒྱུད་འགྲེལ་འ་ཞ་འགྱུར་ཚར་གཅིག་སོར་བསམ་གྱི་ཁྲིད་དང་བཅས་པ་ཞུས། ཡོན་ཏུ་གསེར་སྲང་སུམ་ཅུས་མགོ་བྱས་སྲང་དྲུག་ཅུ་ཕུལ།
དེ་ནས་གཡོར་པོ་བྱང་ཐང་གི་འགར་སྟོན་གྱིས་གདན་དྲངས། འདིས་བྲིན་ནས་བླ་མའི་ཆེད་དུ་དཔེ་ཆ་བླངས་པས་ཁ་བས་སོར་མོ་བྲུལ། དེ་

ནས་གཉོས་སྟོན་ཡེ་ཤེས་མཆོག་གིས་གདན་དྲངས་གསེར་སྲང་བཅོ་བརྒྱད་ཕུལ། དེ་ནས་གྲ་པ་མངོན་ཤེས་ཀྱི་གདན་དྲངས་ལོ་གསུམ་དུ་ཆོས་སྟོན་གསོལ། དེའི་བར་དུ་ཉིན་རེ་བཞིན་ཇ་འདྲེན། ནམ་མཇལ་རེས་ཕྱག་རྟེན་འབུལ་བ་མ་ཆད་པར་བྱས།
དེ་ནས་སྟོན་པ་རྡོ་རྗེ་རྒྱན་གྱིས་སྐར་ཆུང་དུ་གདན་དྲངས། དེ་རྣམས་སུ་རྒྱུད་འགྲེལ་ཚར་རེ་རེ་གསུངས། གཞན་ཡང་སྟག་ཚལ་སྨོན་གྲོའི་འཇམ་སྒོམ་གྱིས་འབུལ་བ་ཆེར་བྱས་པས་སོར་བསམ་གྱི་ཁྲིད་གནང་།
དེ་ནས་རྒྱ་གར་དུ་ཐེགས་པའི་ཚེ་ཇོ་བཙུན་རིན་ཆེན་ཚུལ་ཁྲིམས་ཀྱིས་གསེར་སྲང་དྲུག་ཕུལ། བལ་ཡུལ་གྱི་བར་དུ་ཞབས་ཏོག་བྱས་ཤིང་། གསེར་མང་བའི་གྲགས་པས་ཇག་པ་མང་པོ་བྱུང་བ་ལ་སྲོག་དང་བསྡོས་ནས་པཎ་ཆེན་གྱི་སྐུ་སྲུང་བྱས་པས་ཤིན་ཏུ་མཉེས་ཏེ།
སོར་བསམ་གྱི་གདམས་པ་གནང་བས་མཁའ་སྤྱོད་དུ་གཤེགས་སོ༎ མང་ཡུལ་གྱི་མཚན་ལྡན་མ་སྲི་ཐར་རྒྱན་གྱིས་རང་ལུས་ཕུལ་ཏེ་ཞུས་པས་སོར་བསམ་ལས་མ་གནང་ཡང་གྲུབ་པ་བརྙེས།
དེ་ནས་པཎ་ཆེན་གྱིས་མ་ག་དྷར་བྱོན་ཏེ་རྡོ་རྗེ་གདན་དུ་བླ་མའི་མཆོད་པ་ལ་གསེར་མང་པོ་ཕུལ། ཆོས་འཁོར་ཟླ་མེད་པ་བཙུགས། མཆེད་པོ་འདུལ་བའི་འབྱུང་གནས་བློ་གྲོས་དང་།
སེང་གེ་རྒྱལ་མཚན་ལ་ཡང་རྒྱུད་ཀྱི་དཀའ་གནས་དང་། གདམས་ངག་ལ་སྒྲོ་འདོགས་བཅད་ནས་སླར་ཡང་བོད་

དུ་བྱོན། འབྲོ་ལོས་སྔར་གྱི་འགྱུར་དེ་དག་པར་བཅོས། སྒོམ་པ་དཀོན་མཆོག་སྲུངས་ཀྱིས་ལུས་ཕུལ་ནས་ཞབས་ཏོག་གོ་རེ་ལོང་མཛད་པ་ལ་དབང་གཞུང་གདམས་ངག་རྫོགས་པར་གནང་། དེའི་ཚེ་སྒོམ་པས་མཆོག་མི་འགྱུར་གྱི་ལེའུ་ཞུས་པས།
འདི་ཤིན་ཏུ་ཟབ་པས་གཞན་གྱི་བློར་མི་ཤོང་གསུངས་ནས་མ་གནང་། ནན་གྱིས་ཞུས་པས། འོ་ན་འདི་ལ་ལོ་ཙཱ་བ་མི་དགོས་གསུང་ནས་རང་འགྱུར་མཛད་པས་འགྱུར་ཤིན་ཏུ་བཟང་བ་ཅིག་བྱུང་སྟེ་དགྱེས་བཞིན་དུ་ལེགས་པར་གནང་།
སྒྲོ་སྟོན་ལ་ཡང་སོར་བསམ་གྱི་ཁྲིད་གནང་། སློབ་མའི་ཚོགས་ཆེན་པོ་ལ་གསང་འདུས་སྒྲོན་གསལ་དང་། དབུ་མ་རྩ་ཤེ་གསུངས། ལར་འབུལ་ནོད་སྟོབས་ཆེ་བར་བྱུང་ཡང་སྦྱོར་དྲུག་ལ་བཀའ་དམ་པས་ཀུན་ལ་མ་གནང་སྟེ།
ཆོས་ཚོང་པ་ལས་ནོར་ཚོང་པ་དགའ་ཞེས་གསུངས་ཤིང་། སྦས་པའི་རྣལ་འབྱོར་གྱི་ཚུལ་གྱིས་ཚོང་འདྲ་མཛད་ཅིང་ཀོང་པོའི་བར་ཞབས་ཀྱིས་བཅགས། ཡང་རྒྱ་གར་དུ་བྱོན་ནས་ཕྱི་ཞིག་ན་བོད་དུ་ཕེབས་ཏེ།
སྒར་ཆུང་སོགས་སུ་བཞུགས། སྒྲོ་སྟོན་ལ་ཆོས་གནང་སྟེ་སྒྲོ་འདོགས་བཅད། ཡུ་མོས་ཀྱང་ཆོས་འབྲེལ་ཐོབ། བོད་དུ་སྦྱོར་དྲུག་གི་གདམས་ངག་རྫོགས་པར་གནང་བ་གཉིས་ཁོ་ན་སྟེ།
དེ་ཡང་གཅིག་ནི་བླ་མ་གྲབ་སྒོམ་ཡིན་ལ། གཅིག་ནི་མང་ཡུལ་གྱི་བཙུན་པ་ཅིག་གིས་ཞབས་ཏོག་ཡུན་རིང་དུ་བྱས་པ་ལ་མན་ངག་རྫོགས་

པར་གནང་། དེས་ཀྱང་གཞན་ལ་མ་བསྟན་པར་ཡེར་ངག་རྩེ་གཅིག་ཏུ་བསྒོམས་པས་ཡན་ལག་དྲུག་མཐར་ཕྱིན་ཏེ་ལུས་མ་སྤངས་པར་འོད་ཀྱི་གོང་བུ་ཅིག་ཏུ་གྱུར་ནས་ཡེ་ཤེས་ཀྱི་སྐུ་གྲུབ་པོ༎ པཎ་ཆེན་བོད་སྐད་ལ་ཤིན་ཏུ་བྱང་པས།
དོན་དམ་བསྙེན་པའི་འགྱུར་མཛད་པའང་ཤིན་ཏུ་བཟང་ལ། མངའ་རིས་སུ་ཕྱིས་བྱོན་དུས་འགྲེལ་ཆེན་ལ་ཡང་རང་འགྱུར་མཛད་པས་འབྲོ་འགྱུར་ལས་ཆེས་བཟང་ཞེས་གྲག་གོ། སླར་ཁ་ཆེར་བྱོན་ཏེ་གཉིས་སུ་མེད་པའི་ཡེ་ཤེས་ཀྱི་སྐུ་བརྙེས་སོ༎
ལྕེ་བཟང་ཡུལ་བས་དུས་ཕྱིས་གཉན་ལོ་ལ་ཡང་དུས་འཁོར་གསན་ནས། དོལ་པ་མགོ་ཉི་མ་ལ་གནང་། དེས་ཀླུབས་དགེ་འདུན་གྲགས། དེས་ཀླུབས་ཇོ་སྲས་སྟེང་ལམ་པ། དེས་གཉལ་སྟོད་ཀྱི་གླན་བང་སོ་པ་ཆོས་ཀྱི་དབང་ཕྱུག་ལ་བཤད་པ་སོགས་བྱུང་ངོ་༎
ཡང་ཀླུབས་ཇོ་སྲས། ཤོ་སྟོན། ཤེས་རབ་སྤྱན་ལྡན། སྟག་ལུང་པ་མངྒ་ལ་གུ་རུ་སོགས་བྱུང་ངོ་༎ འབྲོ་ལོ་ཙཱ་བས་ཀྱང་དགེ་བཤེས་རྒྱ་གླིང་པ།
དེས་གཞལ་སྟོད་ཀྱི་བྱ་ལོ་ཙཱ་བ་ཟླ་བ་འོད་ཟེར། དེས་དུས་འཁོར་ལ་དགའ་བ། དེས་དུས་འཁོར་བ་ཆོས་ཀྱི་ཤེས་རབ་ལ་བཤད་པ་སོགས་བྱུང་ངོ་༎ ༎༢ ལྷ་རྗེ་སྒོམ་པ་དཀོན་མཆོག་སྲུང་།པཎ་ཆེན་དེའི་གངས་ཅན་གྱི་སྲས་གཅིག་པུ་ལྷ་རྗེ་སྒོམ་པ་དཀོན་མཆོག་སྲུང་ནི།
འཕན་ཡུལ་གྲབ་ཏུ་སྐུ་འཁྲུངས།

རྟེན་དགེ་བསྙེན་སྨན་དཔྱད་ལ་བྱང་བས་འགྲོ་དོན་ཆེ། མངོན་པ། ས་སྡེ། གསང་འདུས་འཕགས་སྐོར། གཤེད་སྐོར། བདེ་དགྱེས་སོགས་གསང་སྔགས་ཕལ་མོ་ཆེ་མཁས་པར་མཁྱེན། བསྙེན་སྒྲུབ་ཕུལ་དུ་ཕྱིན་པས་གྲབ་སྒོམ་དུ་གྲགས་ཤིང་།
ཐུན་མོང་གི་དངོས་གྲུབ་ལ་མངའ་བརྙེས་པ་དེས། པཎ་ཆེན་ཟླ་མགོན་བོད་དུ་འབྱོན་ཐེངས་བར་བའི་རེས་ལ་མཇལ་བས་ཤིན་ཏུ་དད་དེ། ཡོ་བྱད་ཐམས་ཅད་བསྡུས་པས་གསེར་སྲང་དྲུག་བྱུང་བ་ཕུལ།
དར་ཡུག་ཅིག་སྐེ་ལ་བཏགས་ལུས་ཕུལ་ནས་ཞབས་ཏོག་མཐོ་བར་མཛད། མཁྱེན་པ་ཆེ་ཞིང་ཅི་གསུང་བཀའ་བཞིན་བསྒྲུབས་པས་དགྱེས་ཏེ། དབང་རྒྱུད་འགྲེལ་མན་ངག་མ་ལུས་པ་དང་། གཞན་ཕན་གྱི་བཀའ་གཏད་རྗེས་གནང་དང་བཅས་པ་སྩལ།
པཎ་ཆེན་རྒྱ་གར་ལ་འབྱོན་པའི་ཕྱགས་༼ཕྱག་༽ཕྱི་ཐོགས་ནའང་མ་ཁྲིད་པར་འཕན་ཡུལ་གྲབ་ཉིད་དུ་རྩེ་གཅིག་ཏུ་སྒོམ་དུ་བཅུག་པས་ཐུགས་དམ་གྱི་ལྷ་མང་པོའི་ཞལ་གཟིགས། ཡེ་ཤེས་ཀྱི་ནང་རྟགས་མཐར་ཕྱིན།
མངོན་ཤེས་ལྔ་གྲུབ། རླུང་གཙུག་ཏོར་དུ་འཆིང་ནུས། རྒྱུད་འགྲེལ་འབྲོ་འགྱུར་གྱི་སྟེང་ནས་བཤད་པས་འབྲོ་ཡང་བཀའ་དྲིན་ཆེ་ཞེས་བརྒྱུད་པ་ལ་འཛུད་པར་མཛད་ལ་འབྲོ་ལུགས་ཞེས་གྲགས་སོ༎
བླ་མ་དེས་གཞན་ལ་གཞུང་བཤད་ཆེར་མ་མཛད། ཆོས་རྣམས་སྒྲོ་སྟོན་ལ་གནང་ནས། ངོ་མཚར་བའི་ལྟས་དུ་མ་དང་བཅས་ཏེ་མྱ་ངན་ལས་འདས་

སོ༎ ཕྱི་རྟེན་རིང་བསྲེལ་མང་པོ་འབྱུང་བ་ཞིག་འཕན་ཡུལ་རག་མའི་ནང་ན་དེང་ཡང་ཡོད་ཅེས་གྲགས་སོ༎ ༎༣ ཐུགས་སྲས་སྒྲོ་སྟོན་གནམ་རྩེགས།དེ་ཉིད་ཀྱི་ཐུགས་སྲས་སྒྲོ་སྟོན་ནི། འཁྲུངས་ས་འཕན་ཡུལ་སྒྲོ་རིས།
གདུང་སྒྲོ། མཚན་གནམ་ལ་རྩེགས། རྟེན་དགེ་བསྙེན་ན་བཟའ་དཀར་པོ་ཅན། དགུང་ལོ་ཉི་ཤུ་རྩ་དྲུག་པ་ལ་གཡུ་རྙིང་ཕུལ་གང་རྒྱགས་སུ་བསྣམས་ནས་ལེང་ཤཱཀྱ་བརྩོན་འགྲུས། འབྲོག་མི་ཤཱཀྱ་ཡེ་ཤེས།
འགོས་ཁུག་པ་ལྷ་བཙས་ཏེ་ལོ་ཙཱ་བ་གསུམ་གྱི་སློབ་མ་དགེ་བཤེས་ལོ་རོ་བ་ཞེས་པའི་དྲུང་དུ་ཡོལ་དབུས་སྡེར་བྱོན་ཏེ་དགུང་ལོ་ལྔ་བཅུ་རྩ་བརྒྱད་ཀྱི་བར་དུ། ཕར་ཚད་མངོན་གསུམ། བྱ་སྤྱོད་རྣལ་གསུམ།
བདེ་དགྱེས་གསང་གསུམ། སྒྱུ་ཐོད་གདན་གསུམ་སོགས་ལ་སློབ་གཉེར་མཛད་དོ༎ ལོ་རོ་བའི་ཞལ་ནས་མཆིམས་བྱ་བའི་སྔགས་པ་ཆེན་པོ་ཞིག་ཡོད་པ་ལ། འདི་ན་ནིང་ཙ་ན་རྡོ་རྗེ་འཛིན་པ་དང་འདྲ། ང་བ་ལང་དང་འདྲ།
ད་ང་ཡང་ལོ་ཙཱ་བ་གསུམ་ལ་ཐུག་པས་རྡོ་རྗེ་འཛིན་པ་དང་འདྲ། དུས་འཁོར་ཤེས་པ་གཅིག་བྱུང་ན་ད་དུང་ང་བ་ལང་དང་འདྲ་བར་འདུག་གསུང་པས། བླ་མ་གནམ་རྩེགས་དུས་འཁོར་ཤེས་པ་ཅིག་བྱུང་ན་སྙམ་དུ་སེམས་ཞིང་།
དགེ་བཤེས་དེ་ལ་ཐིག་ལེ་སྐོར་གསན་པའི་སྐབས་སུ། རྒྱ་གར་ནས་པཎྜི་ཏ་སོ་མ་ནཱ་ཐ་ཞེས་པ་དུས་འཁོར་མཁྱེན་པ་ཅིག་འབྱོན་འདུག་ཅེས་གསན་ནས། བླ་མ་ལ་

ཞུས་པས། ཁྱོད་མཇལ་འདོད་ཆེ་བར་འདུག་པས་ཆོས་གྲོལ་མ་ཐག་སྔོན་ལ་སོང་། ང་ཕྱི་ལ་ཡོང་གི་གསུང་པས་བྱོན་ཏེ་པཎ་ཆེན་ལ་གསེར་སྲང་བཅུ་གཉིས་ཕུལ་ནས་མཇལ་ཏེ། སླད་མར་ཞིང་གཟིང་མ་ཅན་ཙོངས་ཏེ་རྟ་ནག་བཟང་པོ་ཅིག་ཕུལ།
ཀོང་པོ་ཚུན་ཕྱགས་༼ཕྱག་༽ཕྱིར་འབྲེངས་ཞབས་ཏོག་ཡུན་རིང་དུ་བྱས་པས་དབང་དང་སོར་བསམ་གནང་སྟེ་ཉམས་རྟོགས་ཁྱད་པར་ཅན་འཁྲུངས། ཆོས་གཞན་མ་ཐོབ་པ་དང་། པཎ་ཆེན་དང་བླ་མ་སྒོམ་པ་གཉིས་འགོལ་དུས་ཞུས་གཏུགས་མཛད་ཅིང་གཞན་བྱུང་བ་དང་འཕྲོ་གཅོད་པ་གཟིགས་ནས།
གདམས་ངག་ཐམས་ཅད་བླ་མ་སྒོམ་པ་ལ་གནང་ཡོད་དགོངས་ཏེ་སྒོམ་པ་ལ་གསེར་ཕུལ་ནས་ཞུས་པས། བཀའ་རྒྱ་ཡོད་གསུངས་ནས་མ་གནང་།
དེ་ནས་པན་ཆེན་རྒྱ་གར་ལ་གཤེགས་པའི་ཤུལ་དུ། འཕན་ཡུལ་ཡུར་མའི་མདའི་རྣོར་བཟང་སུ་ལོ་གསུམ། ཡེར་པར་ལོ་གསུམ། བླ་མ་སྒོམ་པ་གོ་བཏེག་མཛད་ནས། སེམས་འགྲེལ་སྐོར་གསུམ་མན་ངག་ཕྲན་དང་བཅས་པ་ཡོངས་སུ་རྫོགས་པ་དང་།
གསང་འདུས་འཕགས་སྐོར་སོགས་བུམ་པ་གང་བྱོའི་ཚུལ་དུ་ཞུས། དེ་རྗེས་བླ་མ་མྱ་ངན་འདས་པའི་སྐུ་མདང་མཛད། རྣོར་བཟང་ཉིད་དུ་ཐུགས་དམ་ལས་མི་གཡེལ་བར་བཞུགས་པ་ན། ཕྱིས་པཎ་ཆེན་བོད་དུ་ཕེབས་དུས་སློབ་མ་རྣམས་ཀྱི་ལྷ་རྗེ་སྒོམ་པས་གདམས་

ངག་ཐམས་ཅད་སྒྲོལ་བྱིན་ནས་ཁོང་རང་གཤེགས་སོ་ཞེས་ཞུས་པས། སྒྲོ་སྟོན་གྱི་པཎ་ཆེན་མཇལ་དུ་འོངས་པའི་དུས་སུ། ངས་ཆོས་གང་འདོད་སྦྱིན་ནོ་གསུངས་པ་ལ། གཞོན་དུས་སུ་ནི་གནད་དུ་མ་བཞེད་ང་རྒས་པས་མི་ཞུ་བྱས་པས།
ཁྱོད་དཀོན་མཆོག་སྲུངས་ཀྱི་ཆོས་ཀྱིས་ངོམས་འདུག་སྟེ། དེ་ང་ལས་མ་བྱུང་ན་སུ་ལས་བྱུང་གསུངས་ནས་ཕྱག་བྱུགས། བླ་མ་ཆེན་པོའི་བཀའ་དྲིན་ལགས་ཞུས་པས། གང་གང་བྱིན་གསུངས། འདི་དང་འདི་རྣམས་གནང་ལགས་ཞུས་པས།
དེ་ལས་ང་ལ་ཡང་མེད་ཐམས་ཅད་རྫོགས་པར་བྱིན་འདུག་དེ་གཞན་ལ་སྟེར་རི་མནའ་སྐྱོལ་གསུངས་ནས་མགུལ་ལ་ཕྲེང་བ་བཅུག དེར་བླ་མས་ནི་རྫོགས་པར་མ་གནང་བླ་མ་སྒོམ་པ་ལ་ཞུས་པ་ལགས་མོད།
ཞུས་པས་ཕྲེང་བ་ཕུད་དེ་ངན་པ་འདི་གསུང་ནས་དབུ་ལ་བྱེ་མ་སྦར་གང་རྒྱབ། རེ་ཤིག་ན་ད་འོ་ན་ཁྱོད་ཀྱིས་གཞན་ལ་སྟོན་ལ་མགོ་ལུས་ཚང་བར་བྱིན་ཅིག་ཅེས་རྗེས་སུ་གནང་བ་ཡང་ཐོབ། སྒྲོ་སྟོན་གྱིས་རང་གི་ཡོ་བྱད་ཡོད་དོ་ཅོག་ཕུལ་བས་པཎ་ཆེན་མཉེས་ཏེ།
དབང་རྣམས་རྫོགས་པར་བསྐུར། རྒྱུད་འགྲེལ་གྱི་དཀའ་གནས་རྣམས་དྲི་གཏུགས་མཛད་ཅིང་གསན། དེ་ལྟར་པན་ཆེན་དང་བླ་མ་སྒོམ་པ་ལས་སེམས་འགྲེལ་སྐོར་གསུམ།
གསུང་གདམས་ངག་ཆ་ལག་དང་བཅས་པ་མ་ལུས་པར་གསན་ནས། ཆོས་ཕྲན་

བག་རེ་གསུང་ཞིང་སློབ་མ་ཐམས་ཅད་ལ་སོར་བསམ་གནང་ནས་སྒོམ་པ་ཁོ་ན་ལ་བཙུད་དེ། གཞུང་བཤད་མི་མཛད་པ་ལས། དགུང་ལོ་བདུན་ཅུ་རྩ་གཉིས་བཞེས་པ་ན་གྲུབ་ཆེན་ཡུ་མོ་ལ་ཆོས་སྐོར་རྫོགས་པར་གནང་སྟེ། དགུང་ལོ་བརྒྱ་བཅུ་ལ་ཆོས་ཀྱི་དབྱིངས་སུ་སྙོམས་པར་ཞུགས་སོ༎
འདིའི་ཕྱི་རྟེན་སྒྲོ་རིས་གནས་སྒང་ན་བཞུགས་པ་ཞིག་པའི་ས་འབུར་ཙམ་ལས་རིང་བསྲེལ་དུ་མ་རྙེད་ཅིང་ཚ་ཚའི་ནང་བཞུགས་གཟུངས་ཀྱི་ཤམ་བུར་བླ་མ་གནམ་ལ་རྩེགས་ཀྱི་ཐུགས་དགོངས་རྫོགས་པར་གྱུར་ཅིག་ཅེས་པ་ཡོད་པ།
ཕྱིས་ཀུན་སྤངས་ཆོས་གྲགས་དཔལ་བཟང་པོས་མཇལ་བས་རིང་བསྲེལ་བརྒྱ་ཕྲག་མང་པོ་རྙེད། ཁང་བུ་བརྩེགས་པའི་མཆོད་རྟེན་བསོས་ཏེ་བཞུགས་སོ༎
༎༤ གྲུབ་ཆེན་ཡུ་མོ་མི་བསྐྱོད་རྡོ་རྗེ།བླ་མ་དེའི་ཐུགས་ཀྱི་སྲས་གཅིག་པུ་གྲུབ་ཆེན་ཡུ་མོ་ནི། གངས་ཏི་སེའི་རྩར་ཡབ་རྔམ་ཁྲོ་བོ་ཞེས་པ་ལ། སྲས་ཤཱཀྱ་རྒྱལ་མཚན། རྡོར་བྱང་། ཚུལ་ཤེ།
གྲུབ་ཆེན་སྟེ་བཞི་འཁྲུངས་སོ༎ འདི་ཉིད་ཀྱིས་རིམ་གྱིས་ལ་སྟོད་ལྷོར་བྱོན་ནས་དགུང་ལོ་བཅུ་པ་ལ་ལྟོ་འཆེར་གྱི་གནས་སུ་མཁན་པོ་སྟག་ལོ་ཙཱ་བ་གཞོན་བརྩོན་ལས་རབ་ཏུ་བྱུང་སྟེ། མཚན་འདོགས་པའི་ཚེ་གདུང་རུས་རྔམ་དུ་འདུག་དད་པ་ཤིན་ཏུ་ཆེ་བ་ཅིག་འདུག་པས།
རྔམ་བཙུན་དད་པ་རྒྱལ་པོ་ཞེས་པར་འདོགས་སོ་

ཞེས་མཚན་དེ་ལྟར་བཏགས། མཁན་པོ་ལ་ཆོས་གསན་ཞིང་ལོ་གཉིས་བཞུགས། དེ་ནས་དོན་མོ་རིར་སེ་སྟོན་སྒྲ་གཅན་འཛིན་དང་། དགེ་གནས་སུ་བ་རེག་ཐོས་པ་དགའི་དྲུང་དུ། མངོན་པ་དང་ཕར་ཕྱིན་གསན། མི་རྣམས་དབུ་བ་ཡུ་མོའི་མགོ་འདྲ་ཞེས་གླེང་བས་རང་ཉིད་ཀྱིས་ཡུ་མོ་ཞེས་མཚན་བླ་དྭགས་སུ་བཏགས་སོ༎
རྨ་དགེ་མཐོང་དང་། སྙེགས་ལ་དབུ་ཚད་དང་། སོག་འདུལ་བ་འཛིན་པ་ལ་འདུལ་བ་དང་སྤྱོད་ཕྱོགས་གསན། མདོ་རྩ་ལ་ཞལ་ཏོན་མཛད།
ཀྱེ་རྡོར་སོགས་སྔགས་སྐོར་ཡང་གསན། དེར་གྲོགས་ཅིག་གིས་དགུན་ཅི་བྱེད་འདྲི་པ་ལ་མཚམས་བྱས་སྔགས་ཀྱི་དཔེ་འདྲ་འདི་གསུངས་པས། འོ་ན་བྱོན་ལ་ག་ཚད་ན་རྡོ་རྗེ་སྙིང་འགྲེལ་འདུག་ཟེར་བས་དེ་འདྲིའམ་ཞེས་ཟེར་མ་ཐག
སྔོན་གྱི་བག་ཆགས་སད་ནས་དད་པས་སྤུ་ཟིང་དུ་གྱུར་ཏེ། དཔེ་དེ་གཡར་ནས་འདྲི་ཞིར་གཟིགས་པས་ཤིན་ཏུ་དད་དེ་སུས་ཤེས་དྲིས་པས། སོ་མ་ནཱ་ཐས་ཤེས་ཟེར་བ་ལ། དེ་སྔོན་གྱི་མི་ཞིག་ཡིན་སྙམ་ནས།
དབུས་སུ་ཁམས་པ་ལྡེའུ་པ་ལ་སྤྱོད་ཕྱོགས་གསན་ཅིང་བཞུགས་པའི་དུས་སུ། པཎ་ཆེན་ཟླ་མགོན་སྐར་ཆུར་བཞུགས་ཟེར་བ་གསན་ཏེ། རྡོ་རྗེ་སྙིང་འགྲེལ་ཤེས་སམ་བྱས་པས། དེ་ལོས་མཁྱེན་དེར་མ་ཟད།
སྤྱིར་གསང་སྔགས་

ཙམ་ལ་མཁས། ཁྱད་པར་དུ་དཔལ་དུས་ཀྱི་འཁོར་ལོའི་འགྲེལ་པ་ཆེན་མོ་ཡང་མཁྱེན་ཟེར། ཞུས་ན་གནང་ངམ་དྲིས་པས། སྤྱིར་བཀའ་དོག་སྟེ་ད་ལྟ་བལ་ཡུལ་དུ་གཤེགས་པའི་ཞབས་ཏོག་པ་མེད་པས་འགྲོ་ནུས་ན་གནང་འོང་ཟེར།
སུམ་པ་རྡོ་རྗེ་གཞོན་ནུས་ཞུ་སྣ་བྱས་ནས། པན་ཆེན་དང་། བླ་མ་གནམ་བརྩེགས་གཉིས། ཀྱཻ་རྡོ་རྩ་སྔགས་དང་། དེ་བཞིན་གཤེགས་པའི་ཡི་གེ་བརྒྱ་པ་ལ་ཞུ་ཏིག་མཛད་པའི་སྐབས་སུ་མཇལ་ཏེ་ཆོས་འབྲེལ་ཞུས་པས།
སྔགས་གཉིས་པོ་ལ་བཤད་པ་མཛད་ནས་གསུངས། ཆང་དཀར་ཡོལ་གང་གནང་། པཎ་ཆེན་གྱིས་གསེར་ཐིག་པོ་དང་། གླ་རྩིའི་རྐྱལ་པ་མང་པོ་བསྟན་ནས། འདི་རྣམས་ཁྱོད་ཀྱིས་བལ་ཡུལ་ཐུག་ཁུར་ནུས་ཤིང་མགོ་ཐོན་ན།
སང་རེས་ང་བོད་དུ་འོང་དུས་ཆོས་སྦྱིན་ནོ་གསུངས་པས། སྒོམ་པ་ཚུལ་གྲགས་ལ་དཔེ་ཆ་བཅོལ་པ་ལེན་དུ་བྱོན་པས། ཁྱོད་གར་འགྲོ་ཟེར་བ་ལ་སྔར་གྱི་ལོ་རྒྱུས་བསྙད་པས། པཎྜི་ཏ་ལ་ཆོས་མི་ཁུགས། སྔར་ཡང་མང་པོས་མ་ཁུགས་པ་ཡིན།
དེ་བས་པཎྜི་ཏའི་ཆོས་མ་ལུས་པ་མཁྱེན་པ་ངེད་ཀྱི་བླ་མ་རྣོར་བཟང་ན་བཞུགས་བྱས་པས། བློ་འགྱུར་ཏེ་སྟོན་པ་རྒྱལ་པ་འོད། སྒོམ་པ་དབང་བ་སོང་། སྒོམ་པ་ཚུལ་ཁྲིམས་གྲགས་རྣམས་ཀྱིས་ཞུ་སྣ་བྱས།
སྒྲོ་སྟོན་ལ་ཞུ་རྟེན་གསེར་ཞོ་འགའ་ཞིག་དང་། དུང་

ཆོས་ལེགས་པ་ཅིག ཀ་པ་ལི་ཅིག་ཕུལ་པས། ཁྱོད་ཀྱི་འདི་ཚོ་ལ་ཉེ་བཅད་སོགས་འདུལ་པ་འཛིན་པ་དེ་བཙུན་པ་ཟས་ཟ་མི་ཤེས་གོས་གོན་མི་ཤེས་པ་ཐམས་ཅད་ལ་ཞལ་འཆོལ་ཕ་ལྟར་བྱེད་པ་ཡིན་ཟེར། དེའི་ཐུགས་ཟིན་ཁྱོད་ཡིན་པར་འདུག་པས།
ཡོན་ཏན་ཅིག་ཡོད་པ་ཡིན་ཏེ་འོང་གསུང་ནས་ཆོས་གནང་བར་ཞལ་གྱིས་བཞེས། བླ་མ་དགུང་ལོ་བདུན་ཅུ་རྩ་གཉིས་པ་ལ་ཞལ་མཇལ་ཏེ། ལོ་བཞི་བར་མེད་དུ་བསྟེན་ནས་འགྲེལ་པ་སྐོར་གསུམ་གྱི་གཞུང་མན་ངག་ཆ་ལག་དང་བཅས་པ་དང་།
མཚན་བརྗོད་མན་ངག་གི་བཤད་པ་དང་། གསང་འདུས་སྒྲོན་གསལ་ལ་སོགས་པ་གསན་པའི་དུས་སུ། བླ་མ་བག་ཙམ་བསྙུང་བ་ན། གཙང་སྟོན་འདི་ལ་ཆོས་མ་ཕོགས་ཀྱི་བར་དུ་ང་མ་བཤད་ཅེས་མཁའ་འགྲོ་མ་ལ་གསོལ་བ་བཏབ་ནས་གདམས་པ་ཐམས་ཅད་རྫོགས་པར་གནང་ངོ་༎
མཐར་ཡང་དབང་བཞི་པ་གནང་། བདག་པོ་ཆེན་པོའི་དབང་བསྐུར་མཛད་ནས་འདིས་རྒྱུད་ཀྱི་བཀའ་གནད་ཁྲོལ་བ་ཡིན། སྐལ་ལྡན་མ་གཏོགས་པ་ལ་མ་བཤད་གསུང་སྟེ།
རྡོ་རྗེ་ལག་ཏུ་གཏད། རྒྱུད་འདི་ཁྲིད་དང་བདག་པོའི་དབང་མ་ཐོབ་པ་ལ་མི་འཆད་པ་ཡིན། དཔེ་ཙམ་གྱིས་མི་ཁྲོལ་བས་ལན་གསུམ་ཡན་ཆད་ཐོས་ནས་ཚིག་ཟིན་ཅིང་དོན་གོ་བས་བླ་མ་ལ་ཚུར་བཟླས་ཤིང་གཏན་ལ་དབབ་དགོས་པ་ཡིན་གསུང་།

དགུང་ལོ་ལྔ་བཅུ་པ་ལ་འུ་ཡུག་ཏུ་བྱོན་ནས་ནུབ་མའི་མདའ་རྒྱལ་ཁབ་ཞེས་པར་གཞི་ཕབ་སྟེ། ཕུར་དབེན་གནས་ཀྱང་མཛད། གག་ཚངས་ཀྱི་ཕུའི་བྲག་ཏུའང་ཐུགས་དམ་ཡུན་རིང་དུ་མཛད་པས་གྲུབ་པ་ཐོབ་སྟེ། དབང་རྒྱུད་བཤད་མན་ངག་མང་དུ་གསུངས།
གསལ་སྒྲོན་བཞི་དང་གཅེས་བསྡུས་ལ་སོགས་པའི་གདམས་པའི་བསྟན་བཅོས་ཀྱང་མང་དུ་མཛད་ནས་དགུང་ལོ་བརྒྱད་བཅུའི་བར་དུ་བཞུགས་ཏེ། བསྟན་པ་ལ་བྱ་བ་རྒྱ་ཆེར་མཛད་པ་ཡིན་ནོ༎སློབ་མ་ཡང་སྲས་མཆོག་དྷརྨེ་ཤྭཱ་ར།
ཝ་བྲག་དཀར་བ། གཉལ་པ་གྲོ། གཉོས་ཀྱི་ཁུང་བ། གྲུབ་ཐོབ་དྷརྨ་བོ་དྷི། མཁས་པ་ཏྲེ་བོ་མགོན་པོ། སེ་ཆོས་ཀྱི་མངའ་བདག་ལ་སོགས་པ་མང་དུ་བྱོན་ཏེ། ཝ་བྲག་དཀར་བ་དང་།
གཉལ་པ་གྲོ་ཆེན་པོ་གཉིས་ཀྱིས་བཀའ་གདམས་ལ་འདག་འབྱར་ཡུན་རིང་དུ་བྱས་པས། རྟོགས་པའི་ཁྱད་པར་ཅི་ཡང་མ་བྱུང་བ་ལས། ཕྱིས་བླ་མ་ཡུ་མོའི་དྲུང་དུ་འོངས་ནས་གདམས་ངག་བསྒོམས་པའི་ཞག་དང་པོ་ལ་རྟགས་རྣམས་རྫོགས་ཏེ།
ལམ་གྱི་མཆོག་ཏུ་ངེས་པ་རྙེད། བསྒོམས་པས་མངོན་པར་ཤེས་པ་རྒྱ་ཆེན་པོ་དང་ལྡན་ནོ༎ བླ་མ་ཡུ་མོས་སྐྱ་ཀའི་གཟུགས་སུ་བསྒྱུར་ཏེ། ཝ་བྲག་དཀར་བ་བྲག་ཐོག་ཅིག་ན་ཉིན་མོའི་རྣལ་འབྱོར་སྒོམ་པའི་སར་བྱོན་ནས།
ཁྱི་ལུད་ཀྱི་ཕུང་བོ་ལ་མཆུ་བདར་ཏེ་སྐད་ཕྱུང་བ་དང་། དེས་ངོ་ཤེས་ཏེ་

བླ་མ་རིན་པོ་ཆེ་བདག་ལ་དེ་འདྲའི་ཀྱལ་ཀ་མི་མཛད་པར་ཞུ་ཟེར་ནས་ཕྱག་ཕུལ་བས། བླ་མ་མཉེས་ནས་སྒྱུ་འཕྲུལ་སྐུའི་བཀོད་པ་མཐའ་ཡས་པ་བསྟན་ཏོ༎ཝ་བྲག་དཀར་བ།ཁྱད་པར་དུ་ཝ་བྲག་དཀར་བ་ནི། རྫོགས་རིམ་གྱི་ལྷ་གྲུབ་པས་སྤྲུལ་བསྒྱུར་ནུས་པ་སྟེ།
དཔལ་ཆེན་རྒྭ་ལོས་གནམ་རྩེ་ལྡང་གི་ཕུའི་ངང་ཚང་བྲག་ཕུག་ནས་བྱ་རོག་གི་གཟུགས་ཀྱིས་ཕྱིན་ནས། ཝ་བྲག་དཀར་བའི་ཉེ་ལོགས་ན་ཤ་འདུག་པ་ལ་འཐེན་པ་དང་། དེས་ངོ་ཤེས་ནས།
རྒྭ་ཆུང་བ་ཁྱོད་དེ་འདྲས་ཅི་བྱ་ཚུར་ཤོག་ལ་ཤ་ཟོ་ཟེར་ཏེ། དཔལ་ཆེན་པོ་དང་ཕན་ཚུན་སྟག་རྣམ་པར་རྩེ་བའི་སྒྱུ་མའི་བཀོད་པ་ཅི་ཡང་སྟོན་རེས་བྱས་སོ༎གཉོས་ཀྱི་ཁུད་པ།གཉོས་ཀྱི་ཁུད་པ་ནི།
ར་སྒྲེང་དུ་ལོ་བདུན་ཅུའི་བར་དུ་བཀའ་གདམས་ལ་སྦྱངས་པས་ཡོན་ཏན་མ་སྐྱེས་པ་ལས། བུ་ཡུག་ཏུ་ཡུ་མོ་དང་མཇལ་མན་ངག་བསྒོམས་མ་ཐག་རླུང་དབུ་མར་ཚུད་ཞི་བ་ཅན་གྲུབ་ཅིང་འཛིན་པའི་ཡོན་ཏན་ཐོབ་པོ༎
དེས་ངོར་རྗེ་སྟོན་པ། དེས་དོལ་པ་འགར་སྟོན་དབང་ཕྱུག་གྲུབ་སོགས་ལ་རིམ་པར་བརྒྱུད་པ་བྱུང་ངོ་༎ ཏྲེ་བོ་རྡོ་རྗེ་མགོན་པོ་ནི། ཡུ་མོ་ལ་གཞུང་གདམས་པ་མཐའ་དག་མནོས་ཤིང་། རྭ་ཆོས་རབ་ལ་ཡང་གསན་ནས་བཤད་པའི་གྲ་ཡུན་རིང་དུ་བཙུགས་པས།
གླན་བང་སོ་བ་ཆོས་དབང་དང་། ལྡུམ་ར་སྒང་པ་གཉན་རྡོ་རྗེ་སེང་གེ་སོགས་

སློབ་མ་མང་དུ་ཐོན། གཉན་ལ་སྙེ་མདོ་ཐམས་ཅད་མཁྱེན་པས་གསན་ཏོ༎༥ སྲས་དྷརྨེ་ཤྭ་ར།ཡུ་མོའི་སྐུ་སྲས་དྷརྨེ་ཤྭ་ར་ནི། ཡབ་དགུང་ལོ་ལྔ་བཅུ་རྩ་ལྔ་པའི་ཚེ་འུ་ཡུག་རྒྱལ་ཁབ་ཏུ་འཁྲུངས། སྐྱེས་སྟོབས་ཀྱིས་ཐུགས་རབ་ཤིན་ཏུ་ཆེ་ཞིང་།
མཚན་ཆོས་ཀྱི་དབང་ཕྱུག་ཏུ་བཏགས། ཆོས་འདི་སྔོན་གྱི་བག་ཆགས་སད་དེ། ཡབ་ལ་ལེགས་པར་གསན་ནས། དགུང་ལོ་བཅུ་གཉིས་པ་ལ་དབང་མདོར་བསྟན་གསུངས། བཅུ་དྲུག་པ་ལ་མི་ཆེན་མང་པོ་ལ་སེམས་འགྲེལ་གསུམ་ཀ་གསུངས།
བཅུ་བདུན་པ་ནས་ལོ་ར་ལ་རྒྱུད་འགྲེལ་དུས་ཆོས་སུ་གནང་། ཉེར་ལྔ་ཚུན་ལ་ཡབ་ཀྱི་ཡོན་ཏན་བུམ་པ་གང་བྱོའི་ཚུལ་དུ་མཁྱེན། སྤྱིར་ཡབ་ཀྱི་ཞལ་སློབ་དགེ་བཤེས་ཆེ་དགུ་མཐའ་དག་ལ་གཏུགས་ནས།
སྤྱོད་ཕྱོགས་དབུ་ཚད། ལམ་རིམ། རྒྱུད་སྡེ་མང་པོ་དགུང་ལོ་སུམ་ཅུའི་བར་དུ་གསན་ཅིང་སྦྱངས། དཔྱལ་ཀུན་དགའ་རྡོ་རྗེ། ས་ཆེན། རྒྱ་གླིང་པ་སོགས་མཁས་པ་མང་པོ་རྩོད་པས་ཟིལ་གྱིས་གནན་ཏེ་མཁས་པའི་གྲགས་པས་ས་སྟེང་ཐམས་ཅད་ཁྱབ།
གཙང་གཡས་རུ་ཤངས་རྩེ་གདོང་གི་ཤར་ཕྱོགས་སྨོན་མཁར་གྱི་གྲོང་ཆུང་དགོན་པར་ཕལ་ཆེར་བཞུགས་ནས་སྤྱོད་ཕྱོགས་དང་། ཚད་མ་དང་། འཕགས་སྐོར་སོགས་ཀྱང་གསུང་ཞིང་གཙོ་བོར་ཆོས་འདིའི་སྒོ་ནས་བསྟན་པའི་སྒྲོན་མེ་འབར་བར་མཛད་དོ༎ཁང་གསར་པ་ནམ་མཁའ་འོད།འདིའི་སློབ་མ་

ཁང་གསར་པ་ནམ་མཁའ་འོད་ནི། འགོས་དབང་བཙན་ལ་རིགས་ཚོགས་གསན་པས། སྡེ་སྣོད་མཐའ་དག་ལ་མཁས་པ། སྲས་མཆོག་དྷརྨེ་ཤྭ་ར་ལས་སེམས་འགྲེལ་སྐོར་གསུམ་གྱི་གཞུང་གདམས་ངག་མ་ལུས་པར་གསན་ཏེ། རྒྱུད་འགྲེལ་ཆེན་མོའི་བཤད་པ་བྱང་བ།
ཡན་ལག་དྲུག་གི་ཉམས་རྟོགས་ཁྱད་པར་ཅན་འཁྲུངས་པ་ཞིག་གོ། ༎༦ མ་ཅིག་སྤྲུལ་སྐུ་ཇོ་འབུམ།བླ་མ་དྷརྨེ་ཤྭ་ར་ལས་སྲས་ལྕམ་སྲིང་གཉིས་ཀྱི་དང་པོ་མ་ཅིག་སྤྲུལ་སྐུ་ཇོ་འབུམ་ནི།
བྱད་གཟུགས་མཛེས་པ། ཌཱ་ཀིའི་མཚན་དང་ལྡན་ཞིང་གཞོན་དུས་སྤྱོད་པ་སྣ་ཚོགས་མཛད། སྐྱེས་སྟོབས་ཆེ་བས་ཡབ་ལ་ཆོས་རྣམས་གསན་ཅིང་མཁྱེན། ཡབ་གྲོངས་དུས་ཡུམ་གྱིས་བསྐུལ་བས་མཐུ་བསྒྲུབས་ཏེ་དགྲ་མང་པོ་བརླག་པར་བྱས།
ཚེ་བདག་གི་ཞལ་གཟིགས། ནུས་མཐུའི་ཕ་རོལ་ཏུ་སོན། དེ་དུས་བྱང་ཆུབ་ཀྱི་ལམ་སྣ་ཅིག་མ་ཟིན་ན་ཅིས་ཀྱང་མི་ཕན་ཞེས་ངེས་འབྱུང་བཅོས་མིན་དུ་འཁྲུངས་ཏེ། སྔར་ཡབ་ལས་གསན་པའི་རྡོ་རྗེའི་རྣལ་འབྱོར་རྩེ་གཅིག་ཏུ་བསྒོམས་པས་དེ་མ་ཐག་རླུང་དབུ་མར་ཚུད་དེ་མངོན་ཤེས་ལྔ་ཐོབ།
བྲག་རི་ལ་ཡང་ཐོགས་པ་མེད་པར་རྒྱུ་ཞིང་། ཁམ་ཟས་ལ་མི་ལྟོས། ཚེ་དེ་ཉིད་ལ་རང་བཞིན་གྱིས་གྲུབ་པའི་རྣལ་འབྱོར་མ་རྣམས་དང་སྐལ་བ་མཉམ་པའི་འཕགས་མར་གྱུར་ཏེ།

ཁོ་མོ་ཨོ་རྒྱན་དུ་འགྲོ་ཞེས་སྒྲ་འོད་དང་། ས་གཡོ་བ་ལ་སོགས་པའི་ལྟས་དང་བཅས་ཏེ་མཁའ་སྤྱོད་དུ་གཤེགས། ལྕམ་ལཀྵྨཱིཾ་ཀ་རའི་སྤྲུལ་པར་གྲགས་སོ༎ ༎༧ གྲུབ་ཐོབ་སེ་མོ་ཆེ་བ།གཉིས་པ་སྲས་གྲུབ་ཐོབ་སེ་མོ་ཆེ་བ་ནི།
ལྗགས་མི་བདེ་ཡང་ཆུང་ངུའི་དུས་ནས་ཀློག་མ་བསླབས་པར་མཁྱེན། ཡབ་ལ་དབང་རྒྱུད་བཤད་གདམས་ངག་དང་བཅས་པ་ཐོབ་ཅིང་། སྤྲུལ་སྐུ་ཇོ་འབུམ་ལས་ཀྱང་འགྲེལ་ཆུང་པདྨ་ཅན་དང་། སྒྲུབ་ཐབས་མན་ངག་ཕྲན་མང་པོ་ཐོབ།
སླར་ཡང་མཁས་པ་ནམ་མཁའ་འོད་ལས་རྒྱུད་འགྲེལ་གྱི་གཟབ་བཤད་དང་། ཡུ་མོའི་བསྟན་བཅོས་འགའ་ཞིག་དང་། ཡབ་ཀྱིས་མཛད་པའི་རོ་བཅུད་སྟོང་ཐུན་ལ་སོགས་པ་དང་། འབྲོ་ལུགས་ཀྱི་གསུང་སྒྲོས་འོད་ཟེར་ཕྲེང་བ་དང་།
ཇོ་བཙུན་ཁྱུང་གིས་མཛད་པའི་དྲི་མེད་རྒྱན་རྣམས་གསན་ཅིང་། དེ་དག་ཀྱང་ལན་རེ་ལ་ཐུགས་སུ་ཆུད་ལ། མི་བརྗེད་པའི་གཟུངས་ཐོབ། རབ་ཏུ་བྱུང་བའི་མཚན་ནམ་མཁའ་རྒྱལ་མཚན་ཞེས་བཏགས།
བླ་མ་གྱེ་ར་བ་དང་རྩེ་གདོང་བ་སོགས་ལ་ཆོས་དྲུག་ཕྱག་ཆེན་བདེ་མཆོག་སོགས་གསན། རྡོ་རྗེའི་རྣལ་འབྱོར་ལ་ཐུགས་དམ་སྙིང་པོར་མཛད་པས་གང་སྣང་སྟོང་གཟུགས་ཁོ་ནར་ཤར་ལ། མངོན་པར་མཁྱེན་པ་ཐོགས་མེད་དུ་མངའ།
གཞན་གྱི་སེམས་ཤེས་པའི་མངོན་ཤེས་འཛེམ་མེད་དུ་གསུངས་

པས་འགའ་ཞིག་མོས་ཀྱང་ཕལ་ཆེར་སྐྲག་ཅིང་བག་ཚ་བར་གྱུར་པས། བླ་མ་རྩེ་གདོང་པས་བཀའ་རྒྱ་བཏབ་ནས་ཕྱིས་སྣོད་ལྡན་རེ་རེ་ཙམ་ལས་གནང་དུ་མི་བཞེད། གཙང་གི་འོ་ལུང་སེ་མོ་ཆེར་བཞུགས་པས་གྲུབ་ཐོབ་སེ་མོ་ཆེ་བར་གྲགས།
ལྕམ་ཇོ་འབུམ་མཁའ་སྤྱོད་ལ་གཤེགས་པའི་དུས་མཆོད་ཀྱི་སྐབས་སུ། ཟླ་བ་ཕྱེད་ཀྱི་བར་དུ་མི་གཡོ་བར་ཏིང་ངེ་འཛིན་གྱི་སྒོ་མང་པོ་ལ་མཉམ་པར་བཞག་སྟེ། དེ་ལས་བཞེངས་ནས་འདི་སྐད་གསུངས་པ།
བདག་གིས་ཕག་གི་ལོ་གསར་ལ༎ འོད་གསལ་ཆེན་པོར་མཉམ་གཞག་དུས༎ སྔོན་གྱི་སྐྱེ་བ་དྲན་ཞིང་གསལ༎ དཔེར་ན་གཉིད་སད་རྨི་ལམ་བཞིན༎ སྔོན་འདས་དུས་ན་འཇིག་རྟེན་ཁམས༎ འོད་ཟེར་ཀུན་ནས་འགྲོ་ཞེས་པར༎
བསྐལ་པ་ཆེན་པོ་བཟང་ལྡན་ལ༎ བཅོམ་ལྡན་བདེ་གཤེགས་རྫོགས་སངས་རྒྱས༎ དྲི་མེད་སྒྲོན་མ་ཞེས་པ་བྱོན། རྒྱལ་སྲས་ཟླ་བ་དྲི་མེད་དང་༎ ཉི་མའི་སྙིང་པོ་ཞེས་པ་བྱུང་༎ བདག་ནི་འཛམ་གླིང་ས་ཡི་བདག།
འཁོར་ལོས་བསྒྱུར་བ་སྟོབས་པོ་ཆེ༎ གཙུག་གི་ནོར་བུ་ཞེས་བྱར་སྐྱེས༎ ལྷ་མཛེས་འོད་མཛེས་ཉི་མཛེས་གསུམ༎ བཙུན་མོའི་མཆོག་ཡིན་གཞན་ཉིས་བརྒྱ༎ དཔལ་འབར་ཟླ་འོད་སྙིང་རྗེ་སོགས༎ སྲས་ནི་གཞོན་ནུ་སུམ་བརྒྱ་ཡོད༎
བློ་

གྲོས་སྙིང་པོ་ལ་སོགས་པའི༎ བློན་པོ་དམ་པ་ཉི་ཁྲི་ཡོད༎ རྒྱལ་ཕྲན་འབངས་བཅས་བརྒྱད་ཁྲི་ཡོད༎ ཕོ་བྲང་འཚོ་བ་བཟང་པོ་ཞེས༎ མཆུ་ཞེང་དཔག་ཚད་བཞི་བཅུ་པ༎ དེ་ན་རྒྱལ་སྲིད་འདོད་ཡོན་ལ༎ ཀུན་ནས་སྤྱོད་ཅིང་གནས་པ་ན༎
སེམས་དཔའ་གཉིས་པོ་དེར་བྱོན་ནས༎ སངས་རྒྱས་འཁོར་བཅས་མཆོད་པ་དང་༎ ཆོས་ནི་ཉན་པར་བསྐུལ་གྱུར་ཀྱང་༎ བདག་ནི་རྒྱལ་པོའི་དྲེགས་པ་ཡིས༎ སེམས་དཔའ་གཉིས་ཀྱི་བཀའ་བཅག་ཅིང་༎ བརྙས་ཏེ་དུས་སུ་མ་ཉན་ཏོ༎
ཕྱི་ཞིག་རྒྱལ་པོ་འགྱོད་གྱུར་ནས༎ སེམས་དཔའ་གཉིས་ལ་མདོངས་གསོལ་ཏེ༎ སངས་རྒྱས་འཁོར་བཅས་རྟག་མཆོད་ཅིང་༎ དམ་པའི་ཆོས་ཀྱང་ཉན་ཅིང་བསྒོམས༎ དེ་ནས་བདག་ནི་ཚེ་འཕོས་ཏེ༎
བྱང་ཆུབ་སེམས་དཔའི་ངག་བཅག་ཅིང་༎ བརྙས་པའི་སྡིག་པས་ལྷུང་གྱུར་ཏེ༎ ཕུག་རོན་སྐྱེ་བ་བརྒྱ་བླངས་ཤིང་༎ དེ་ནས་བྱ་རྒོད་ལུས་ཉི་ཤུ༎ བྱེའུ་སུམ་ཅུ་སྐྱ་ཀ་བཅུ༎ ནེ་ཙོ་བཞི་བཅུ་ཁྲུང་ཁྲུང་གི༎
སྐྱེ་བ་ལྔ་བཅུ་ལྷ་ཡུལ་དུ༎ ཤང་ཤང་ཏེའུའི་ལུས་བཅུ་གསུམ༎ དེ་ནས་པུ་ཤུད་ལུས་དྲུག་ཅུ༎ ཆུ་བྱ་ལྔ་བཅུ་རྨ་བྱ་བཅུ༎ སྦྲང་བུ་ཉི་ཤུ་སྦུར་བཅུ་གསུམ༎ དེ་ནས་མིར་སྐྱེས་དམུས་ལོང་ལ༎ ཚེ་ལོ་དྲུག་བཅུར་སྡུག་བསྔལ་མྱོང་༎
དེ་ནས་རིགས་ངན་ལྐུགས་ཤིང་དབུལ༎ ནད་ཀྱི་ལོ་ནི་ལྔ་བཅུར་གཙེས༎ སླར་

ཡང་གྲོག་མའི་སྐྱེ་བ་གསུམ༎ ར་ལྔ་ཁྱི་གསུམ་རྟ་ལྔ་དང་༎ མཐའ་མར་ལུག་ནི་དཀར་པོར་སྐྱེས༎ རྫི་བོས་འུར་རྡོ་འཕངས་བས་ཤི༎ རོ་དེ་རྣལ་འབྱོར་པ་བཞིས་འཁྱེར༎ བྲག་ཕུག་དབེན་པར་ཚོགས་འཁོར་བྱས༎ དེ་ཡིས་མིར་སྐྱེས་བདག་རང་ཡིན༎
ངན་འགྲོ་ཟད་མོད་སྡིག་ལྷག་གིས༎ མིག་མི་གསལ་ཞིང་ལྕེ་མི་བདེ༎ རྣ་བ་འོན་པ་འདི་ལགས་སོ༎ རྫོགས་སངས་རྒྱས་ལ་བསྙེན་བཀུར་ཞིང་༎ ཐེག་པ་ཆེན་པོའི་ཆོས་ཐོས་པས༎ ད་ལྟ་དམ་པའི་རིགས་སུ་སྐྱེས༎
བླ་མ་གྲུབ་ཐོབ་མཆོག་དང་མཇལ༎ ཟབ་ལམ་རྣལ་འབྱོར་ཡན་ལག་དྲུག། ཉམས་སུ་ལེན་འདི་བྱུང་བ་ཡིན༎ ཁྱད་པར་མ་གཅིག་འདས་མཆོད་དུས༎ ཕྱག་རྒྱ་ཆེན་པོའི་རང་ཉམས་ལ༎ ཡེ་ཤེས་མཁའ་འགྲོ་རྣམ་ལྔ་བྱོན༎
དེ་རྗེས་བདེ་མཆོག་དཀྱིལ་འཁོར་མཐོང་༎ མི་སྐྱོད་སྣང་བ་མཐའ་ཡས་དང་༎ འཇམ་དཔལ་སྒྲོལ་མ་སྤྱན་རས་གཟིགས༎ ཕྱག་ན་རྡོ་རྗེ་སྟོབས་པོ་ཆེ༎ མི་གཡོ་བ་དང་བྱམས་པ་མགོན༎ དེ་རྣམས་ཀྱི་ནི་སྐུ་མཐོང་གསལ༎
དེ་རྗེས་དམ་པའི་སངས་རྒྱས་ཀྱི༎ བརྒྱུད་པའི་བླ་མ་རྣམས་བྱོན་ཏེ༎ ཕྱག་ན་ཡིད་བཞིན་ནོར་བུ་བསྣམས༎ ཞལ་ནས་གདམས་པའི་བདུད་རྩི་སྩལ༎ ཁྱོད་ནི་སྐྱེ་འདིའི་འོག་རོལ་ཏུ༎
རབ་ཏུ་དགའ་བའི་ས་གྲུབ་ནས༎

གཙང་མའི་གནས་སུ་ཉེར་འགྲོ་ཞིང་༎ སེམས་ཅན་ཐེར་འབུམ་མང་པོ་ཡི༎ དོན་ཡང་འགྲུབ་པར་འགྱུར་ཅེས་གསུང་༎ ཞེས་སོགས་མང་དུ་གསུངས་ཤིང་། ད་ནི་ཁོ་བོ་སྐྱེ་བ་བཅུ་དྲུག་ན་སངས་རྒྱས་ནས་སེམས་ཅན་ཐམས་ཅད་སྒྲོལ་བར་བྱེད་དེ།
སྐྱེ་བ་དང་པོ་མི་གདུང་བའི་ལྷ། གཉིས་པ་འཁོར་ལོ་སྒྱུར་བའི་རྒྱལ་པོ་གདུགས་ཀྱི་ནོར་བུ། གསུམ་པ་རྒྱལ་པོ་དབང་བསྐུར་ཆེན་པོ། བཞི་པ་རྒྱལ་པོ་དོན་ཡོད་ནོར་བུ། ལྔ་བ་རྒྱལ་པོ་འཁོར་ལོ་ནོར་བུ།
དྲུག་པ་རྒྱལ་པོ་རྡོ་རྗེ་འཆང་། བདུན་པ་རྨ་བྱའི་རྒྱལ་པོ་གསེར་དུ་སྣང་བ། བརྒྱད་པ་ནམ་མཁའ་ལྡིང་གི་རྒྱལ་པོ། དགུ་པ་རྒྱལ་པོ་ལག་ན་པདྨ། བཅུ་པ་རྒྱལ་པོ་དགེ་བ་བཀོད་པ།
བཅུ་གཅིག་པ་རྒྱལ་པོ་ལག་ན་རིན་པོ་ཆེའི་ཕྱག་རྒྱ། བུ་གཉིས་པ་རྒྱལ་པོ་ཕོ་བྲང་རལ་གྲི་ཅན། བཅུ་གསུམ་པ་རྒྱལ་པོ་གྲགས་པ་མཐའ་ཡས། བཅུ་བཞི་པ་ལྷའི་བུ་དབང་བསྒྱུར་རྒྱལ་པོ། བཅོ་ལྔ་པ་འཁོར་ལོ་སྒྱུར་བའི་རྒྱལ་པོ་པདྨ་ཅན།
བཅུ་དྲུག་པ་རྒྱལ་པོ་པདྨའི་ནོར་བུ་རྣམས་སུ་སྐྱེས་ནས་ས་བཅུ་བགྲོད་པས་སྨོན་ལམ་རྫོགས་ཤིང་། སེམས་ཅན་ཐམས་ཅད་སྨིན་པར་བྱས་ཏེ་སངས་རྒྱས་ཀྱི་ཞིང་ཡོངས་སུ་སྦྱང་པ་མཐར་ཐུག་ནས།
འཇིག་རྟེན་གྱི་ཁམས་པདྨ་ཅན་ཞེས་བྱ་བ་བཻ་ཌཱུརྱ་ལས་གྲུབ་པའི་ས་གཞི་ལག་མཐིལ་ལྟར་མཉམ་པ། ངམ་གྲོང་

དང་ལུང་ཁུང་མེད་པ། གསེར་གྱི་བྱེ་མ་བདལ་བ། དེར་སྐྱེས་པའི་སེམས་ཅན་ཐམས་ཅད་ཀྱང་དུག་གསུམ་མེད་ཅིང་ལོངས་སྤྱོད་ལྷུན་གྱིས་གྲུབ་པ། བུད་མེད་དང་ཉན་རང་མེད་པ་ཐེག་པ་དམན་པའི་སྒྲ་ཡང་མི་གྲག་པ།
དེར་སྐྱེས་པའི་བྱང་ཆུབ་སེམས་དཔའ་ཐམས་ཅད་ཀྱང་སྐྱེ་བ་གཅིག་གིས་ཐོགས་པ་ཤ་སྟག་གོ། དེར་བདག་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་པདྨའི་ནོར་བུ་ཞེས་བྱ་བར་འཚང་རྒྱ་སྟེ།
འཁོར་བྱང་ཆུབ་སེམས་དཔའ་འབའ་ཞིག་ལ་ཐེག་པ་ཆེན་པོའི་ཆོས་སྟོན་ཏོ༎ སྟོན་པ་དེའི་ཕྱག་ཞབས་ཀྱི་སོར་མོ་རེ་རེ་ལས་པདྨ་རེ་རེ་འབྱུང་ལ་དེ་རེ་རེ་ལས་ཀྱང་པདྨ་བྱེ་བ་ཕྲག་ཐེར་འབུམ་འབྱུང་ཞིང་།
དེ་རེ་རེའི་ནང་ན་སངས་རྒྱས་སྤྲུལ་པའི་སྐུ་བྱེ་བ་ཕྲག་ཐེར་འབུམ་བྱུང་ནས་སེམས་ཅན་དཔག་ཏུ་མེད་པ་ལ་ཐེག་པ་ཆེན་པོའི་ཆོས་བསྟན་ཏེ་གྲོལ་བར་མཛད་དོ༎ ཞེས་རང་གཞན་གྱི་སྐྱེ་བ་འདས་མ་འོངས་མང་པོ་ལུང་བསྟན།
ཕོ་བ་ལུང་ཕུག་ཏུ་བསྙུང་བ་མི་མངའ་བར་དབྱུ་གུ་ཟླ་བའི་ཚེས་བརྒྱད་ལ་སྐུ་གདུང་རིང་བསྲེལ་གྱི་ཕུང་པོ་ཅན་བཞག་སྟེ་ཆོས་ཀྱི་སྐུར་ཐིམ་མོ༎ཁྲོ་ཕུ་ལོ་ཙཱ་བ་བྱམས་པ་དཔལ།བླ་མ་འདི་ལ་སློབ་མ་ཡང་མཆོག་ཏུ་གྱུར་པ་ནི།
ཁྲོ་ཕུ་ལོ་ཙཱ་བ། དགེ་བཤེས་རྨ་བྱ་བ། ཆོས་རྗེ་འཇམ་གསར་བ། བོ་དོང་རིན་རྩེ། ལྷོ་པ་ཆོས་ལྡན་དང་ལྔ་ལས། བླ་མ་ཁྲོ་ཕུ་ལོ་ཙཱ་བ་བྱམས་པ་དཔལ་

ནི། སྔར་པཎ་གྲུབ་མང་དུ་བསྟེན་པས་ཆོས་ཀྱི་མངའ་བདག་ཏུ་གྱུར་ནས། ཆོས་འདི་ལ་ལྷག་པར་མོས་པས། སེ་མོ་ཆེ་བ་སྨོན་མཁར་གནས་སུ་གདན་དྲངས་ཏེ། སྦྱོར་དྲུག་གི་ཁྲིད་ཕྲན་དང་བཅས་པ་གསན། ལོ་ཙཱ་བའི་སྐུ་ཚེའི་ཚད་དང་ཁྲོ་ཕུའི་དར་རྒུད་ལ་སོགས་པ་ལུང་བསྟན་པས་མཆོག་ཏུ་གུས་ཤིང་བསྔགས་པ་ཆེ་བར་མཛད་དོ༎
༎༨ ཆོས་རྗེ་འཇམ་དབྱངས་གསར་མ།ཆོས་རྗེ་འཇམ་གསར་བ་ནི་ཡུལ་ཉད་རོའི་སྐྱུར་བོར། ཡབ་སློབ་དཔོན་དཔལ་ཆེན་ཞེས་པ་ལ་སྲས་གཉིས་འཁྲུངས་པའི་ཆུང་ཤོས་ཡིན།
མཚན་ཇོ་སྲས་བློ་བདེ་ཞེས་པ་མིག་འཁྲུལ་དང་ལུགས་ཀྱི་བསྟན་བཅོས་མཐའ་དག་ལ་མཁས་ཤིང་། སྐྱེས་སྟོབས་ཕུལ་དུ་བྱུང་བས་བྱིས་པའི་དུས་ནས།
གཙང་ནག་པའི་འགྲེལ་པ་ལ་ཐུན་ཉན་བྱས་ཏེ་ཕར་ཕྱིན་ལ་སློབ་གཉེར་བྱས། ཡབ་དང་མཆེད་འདས་པ་ལ་བརྟེན་ནས་འཁོར་བ་ལས་ཡིད་བྱུང་སྟེ། ཆུ་མིག་ལུང་དུ་སངས་རྒྱས་ལམ་པའི་དྲུང་དུ་རབ་ཏུ་བྱུང་། མཚན་ཤེས་རབ་འོད་ཟེར་དུ་བཏགས།
ཆོས་དུས་སུ་སློབ་དཔོན་བསེ་དམར་པ་ལ་ཕར་ཕྱིན་གསན་ཅིང་། ཆོས་བར་ལ་མཁན་པོ་ལ་བསླབ་བྱ་དང་། བདེ་མཆོག ཕག་མོ། ཕྱག་ཆེན་གསན། དཀའ་ཐུབ་ལ་རྒྱུན་དུ་གནས་པས་ལུས་སྦྱངས།
སྐབས་དེར་ཤིག་ནད་དྲག་པོ་བྱུང་བ་ལ་བཟློག་སྒོམ་མཛད་ཅིང་སྐུ་ལུས་སྦྱིན་པར་བཏང་བས་ཟུག་རྔུ་ལ་བརྟེན་ནས་ཐུགས་

དམ་འཁྲུངས། དེ་ནས་ཡང་མཛེ་ནད་དྲག་པོས་མཉེལ་བ་ན་སློབ་དཔོན་ལ་ཕྱག་རྡོར་མདོ་ལུགས་ཞུས་ཏེ། མཚམས་དམ་པར་བཅད་ནས་ཐོ་རེངས་ཡུད་ཙམ་རེ་མ་གཏོགས་མནལ་ཡེ་མ་ལོག་པར་བཟླས་པ་མཛད་པས་བསྐྱེད་རིམ་བརྟན་པར་བྱུང་སྟེ།
མཐོང་བ་ཙམ་གྱིས་གདོན་བགེགས་ཐམས་ཅད་དངངས་ནས་འགྲོ་སྙམ་པ་བྱུང་། ལོ་གཅིག་དང་ཟླ་བ་དྲུག་ན་ཡི་དམ་གྱི་ཞལ་གཟིགས་ཏེ། བསྙུངས་རྩ་བ་ནས་གྲོལ་ཞིང་། གཞན་ལ་འདྲེ་གདོན་གནོད་པ་ན།
ཐུགས་གཏད་པ་ཙམ་གྱིས་འཕྲལ་དུ་འགྲོ་བ་བྱུང་། དེ་ནས་ཕར་ཕྱིན་གྱི་ཚིག་དོན་གསུང་སྒྲོས་ཐམས་ཅད་མ་བསྙེལ་བར་བཏོན་པས་སློབ་དཔོན་ལས་ཀྱང་མཁས་ཞེས་གྲགས། ཞང་འབྲི་མཚམས་པ་ལ་མངོན་པ་བྱང་བར་བསླབས།
དེ་ནས་གསང་ཕུར་བྱོན་ཏེ། གཉལ་ཞིག་ལ་དབུ་ཚད་ཕར་ཕྱིན་རྣམས་གསན། ཆོས་བར་ལ་པཎྜི་ཏ་དཱ་ན་ཤི་ལ་ལ་བདེ་མཆོག་དང་གཤེད་དམར་གྱི་དབང་དང་སྔགས་ཆོས་མང་དུ་གསན། པཎྜི་ཏས་ཀྱང་རྗེ་འདི་ལ་ཕར་ཕྱིན་གསན།
དེ་ནས་ས་སྐྱ་པ་རྣམས་དང་བགྲོ་གླེང་མཛད་པས་ཐམས་ཅད་ལས་རྒྱལ་ཡང་ཐུགས་མ་ཚིམ་སྟེ། ལན་ཅིག་གཉལ་ཞིག་ལ་རྣམ་ངེས་ཀྱི་ཆོས་ཐོན་པའི་རྗེས་སུ་ཁྱེད་དེ་ལྟར་བཞེད་པ་ལགས་སམ་ཞུས་པས། ཐུགས་རྒྱལ་བཞེངས་ཏེ།
འདི་མ་

སྐྱོང་ན་གཉལ་ཞིག་མིན་གསུངས་ནས་དམ་བཅའ་ཁས་བླངས། རྗེ་འདིས་འདི་མ་ཁེགས་ན་གཙང་སྟོན་མིན་ཞུས་ཏེ། ཕྱོགས་ཆོས་དཔེ་ལ་འགྲོ་མི་འགྲོ་ལ་ཉི་མ་གསུམ་དུ་མུན་སྲོས་སྲོས་ཀྱི་བར་དུ་བགྲོ་གླེང་མཛད་པས་རྗེ་འདི་རྒྱལ།
གཉལ་ཞིག་གིས་དེའི་ནུབ་མོ་ཇ་བཟང་པོ་ཞོ་ཉི་ཤུའི་མང་བསྐོལ་བྱས། དར་ཡུག་ཅིག་བཏང་སྟེ། འདི་ལ་ང་འཇམ་དཔལ་དང་མཉམ་པ་ཡིན་སྙམ་པ་ཡོད་དེ། ང་བས་ཀྱང་ཁྱེད་ཤེས་རབ་ཆེ་བར་འདུག་པས་འཇམ་དཔལ་རང་དུ་གདའོ༎
གསུངས་པས་འཇམ་དཔལ་གསར་མར་མཚན་གྲགས་ཏེ། སྙན་པའི་བ་དན་གྱིས་ཀུན་ཏུ་ཁྱབ། གཉལ་ཞིག་བུ་དགུའི་ཡ་གྱལ་དུ་གྲགས། དེར་ཚད་མ་རྡོ་རྗེ་ཕྲེང་བ་མཛད་ནས་གཙང་དུ་བྱོན་པ་དང་།
སློབ་དཔོན་བསེ་དམར་བ་གྲོངས་འདུག་པས་ཐུགས་སྐྱོ་སྟེ། ཡུལ་ཞིང་རྣམས་ཕག་ཏུ་བཙོངས་ནས་སློབ་དཔོན་གྱི་དགོངས་རྫོགས་ལ་བཏང་། ས་ལམ་གྱི་རྣམ་གཞག་མེ་ཏོག་ཕྲེང་བ་མཛད། ཐར་བ་གླིང་དུ་བྱོན་ནས་དཔྱལ་ཆོས་བཟང་ལས་ལོ་ཙཱ་བསླབས།
དེ་ནས་འདོལ་ཆུང་དང་། རྐྱང་འདུར་དུ་བཞུགས་ནས་གྲྭ་བ་ཕྱེད་དང་ཉི་བརྒྱ་ལ་ཕར་ཚད་ཀྱི་ཊཱི་ཀ་མཛད་ནས་གསུངས། ཁྲོ་ཕུ་ལོ་ཙཱ་བ་དང་། དཔྱལ་ཀུན་དགའ་སྙིང་བོ་དང་། སྣར་ཐང་པ་གྲོ་ཆེན་པོ་དང་།
ཞང་ཆོས་བླ་དང་བྱ་མོ་ཁུང་པ་རྣམས་ལའང་དབང་རྒྱུད་གདམས་ངག་མང་པོ་དང་ས་སྡེ་

སོགས་གསན། ཁ་ཆེ་པཎྜི་ཏ་ཤཱཀྱ་ཤྲཱི་ལ་དབང་དང་གདམས་པ་མང་པོ་གསན་ཞིང་། ལོ་ཙཱ་མཛད་དེ། ཨུ་རྒྱན་སྒྲོལ་མའི་སྒྲུབ་ཐབས་སོགས་བསྒྱུར། ཀོ་བྲག་པ་ལ་ལམ་འབྲས་གསན་པས་ཐུགས་སྣང་འགྱུར་ཏེ། སྐུ་མཚམས་དམ་པོ་ལ་བཞུགས་དུས་རྡོ་རྗེ་ལུས་ཀྱི་རྩ་གནས་མངོན་སུམ་དུ་གཟིགས།
འཇམ་དཔལ་ངག་གི་དབང་ཕྱུག་མཇལ་བ་ལ། བདག་གི་བླ་མ་དང་གདམས་ངག་སྒོམ་པ་གང་ལེགས་ཞུས་པས། སེ་མོ་ཆེ་བ་ལ་དུས་འཁོར་དང་སྦྱོར་དྲུག་ཞུས་ནས་ལམ་མྱུར་དུ་བགྲོད་པར་འགྱུར་ཞེས་ལུང་བསྟན་ཐོབ་སྟེ།
སེ་མོ་ཆེ་བ་དེ་གཡས་རུ་གྲོང་ཆུང་ན་སྤྲུལ་སྐུ་ཇོ་འབུམ་མཁའ་སྤྱོད་དུ་བྱོན་པའི་ཆོས་འཁོར་མཛད་པའི་སྐབས་སུ་དེར་འབྱོན་པར་བརྩམས་པ་ན།
གནོད་སྦྱིན་ཆེན་པོ་བདུན་གྱིས་གཙོས་པའི་སྣང་སྲིད་ཀྱི་ལྷ་འདྲེ་མང་པོས་མེ་འོད་དང་འཇིགས་པའི་གཟུགས་སྟོན་པ་དང་སྒྲ་དྲག་པོ་སྒྲོག་པ་དང་། རྡོ་ཆར་འབེབས་པ་སོགས་ཆོ་འཕྲུལ་མང་པོ་བསྟན་པས།
དངོས་གྲུབ་སྟེར་བའི་ཡི་དམ་ལྷ༎ གནོད་པར་སེམས་པའི་འདྲེ་གདོན་གཉིས༎ མི་བདག་ལ་རོ་མཉམ་ཁྱད་པར་མེད༎ ལྷ་འདྲེ་གང་དགའ་མ་དགར་ཤོག། གཉེན་པོ་ཐོས་བསམ་སྒོམ་གསུམ་དང་༎ སྤང་བྱ་ཉོན་མོངས་རྣམ་རྟོག་རྣམས༎
མི་བདག་ལ་རོ་མཉམ་ཁྱད་པར་མེད༎ ཉམས་བཟང་ངན་གང་འགའ་མ་དགར་ཤོག། འཁོར་བརྒྱ་

དང་སྟོང་གིས་བསྐོར་བ་དང་༎ རང་གཅིག་པུ་གང་བདེར་ཉལ་བ་གཉིས༎ མི་བདག་ལ་རོ་མཉམ་ཁྱད་པར་མེད༎ འཁོར་མང་ཉུང་གང་གིས་བསྐོར་བ་དང་༎ ཚེ་རིང་ནད་མེད་ཕུན་ཚོགས་དང་༎ དུས་ད་ལྟ་ཉིད་དུ་འཆི་བ་གཉིས༎ མི་བདག་ལ་རོ་མཉམ་ཁྱད་པར་མེད༎
ཚེ་རིང་ཐུང་གང་གིས་བསྐོར་བ་དང་༎ ཅེས་སོགས་ཆོས་བརྒྱད་རོ་སྙོམས་པའི་མགུར་གསུངས་པས་ཞི། གཙང་གཞུང་ལ་ཡར་བྱོན་ཙ་ན། ནམ་མཁའ་ཐམས་ཅད་སངས་རྒྱས་བྱང་སེམས་ཀྱིས་གང་བའི་སྣང་བ་བྱུང་།
སེ་མོ་ཆེ་པ་དང་མཇལ་མ་ཐག་བླ་མ་དེ་ཉིད་ཕྱག་ན་རྡོ་རྗེ་དངོས་སུ་གཟིགས་ཏེ་སྣང་བ་འགྱུར་བའི་མོས་གུས་ཚུད་འབུལ་ནོད་རྒྱ་ཆེན་པོ་མཛད་དེ། སྦྱོར་དྲུག་ཞུས་པས་སྔོན་འགྲོའི་ཁྲིད་ཚར་བ་དང་མཆོག་དབང་གོང་མ་བསྐུར་ནས་སོར་བསམ་གནང་སྟེ་བསྒོམས་པས།
སྔར་གྱི་ཆོས་ཀྱི་གོ་བ་ཚོ་སྤུན་སྐོགས་བཞིན་དུ་བུད། ཞག་གཅིག་ན་བསམ་གཏན་གྱི་དྲོད་དང་རྟགས་རྣམས་བྱུང་སྟེ་ཡིད་ཆེས་གསུངས་ཐོབ་ནས།
སླར་ཡང་རྐྱང་འདུར་དུ་བྱོན་དབྱར་ཆོས་གྲོལ་ནས། བོ་དོང་རིན་རྩེ་སོགས་སློབ་མ་བཅུ་དང་ལྷན་ཅིག་དུས་འཁོར་གསན་དུ་བྱོན་ཏེ། ཞག་བཅུ་གསུམ་ལ་དབང་རྫོགས་པར་ཐོབ་ནས། ཟླ་བ་བཞིའི་བར་དུ་རྒྱུད་འགྲེལ་མན་ངག་དང་བཅས་པ་མ་ལུས་པར་མནོས།
དེ་ནས་རྐྱང་འདུར་དུ། ཐུབ་པའི་དབང་པོ་འཁོར་དང་བཅས་པ་ཞལ་གཟིགས་པ་ལ། ཡན་ལག་བདུན་པ་ཞིག་ཕུལ། སངས་རྒྱ་བའི་རྒྱུ་ལམ་

འབྲས་བུ་ཐམས་ཅད་བླ་མ་སངས་རྒྱས་ཀྱི་དྲུང་དུ་སྒྲོ་འདོགས་བཅད་ཟིན་པས་ཆོས་ནི་མ་ཞུས་གསུངས། རྡོ་རྗེ་ཐེག་པ་མཆོག་གི་ལམ་ཞུགས་ཀྱང་༎ ལས་དང་ཡེ་ཤེས་ཕྱག་རྒྱ་རྩ་རླུང་དང་༎ ཕྲ་མོ་ཐིག་ལེ་ལ་སོགས་བསྒོམ་པ་ཡང་༎
ཐུན་མོང་དངོས་གྲུབ་འགྲུབ་ཀྱིས་མཆོག་མིན་གསུངས༎ པཎ་ཆེན་རྣམས་དང་གྲུབ་ཆེན་གྲངས་མེད་དང་༎ བོད་ཡུལ་གསང་སྔགས་སྤྱོད་པ་འབུམ་གྱིས་ཀྱང་༎ སངས་རྒྱས་རྣམས་ཀྱི་རྡོ་རྗེའི་ཉེ་ལམ་མཆོག།
རྒྱུད་ཀུན་ལ་སྦས་བལྟས་པས་རྙེད་མ་ཡིན༎ བླ་མེད་རྒྱུད་བསྟན་རྡོ་རྗེ་རྩེ་བསྟན་གྱི༎ རྒྱལ་པོའི་ཕོ་བྲང་མཐའ་དྲུག་ཚུལ་བཞིའི་སྒོ༎ ལེགས་བསྡམས་རྡོ་རྗེ་ཚིག་གི་སྒོ་ལྕགས་བཅུག། གསང་འཛིན་ཆེན་པོ་རྣམས་ཀྱིས་ལྡེ་མིག་སྦས༎
རིགས་གསུམ་མགོན་དང་དེ་རྣམས་རྗེས་འབྲངས་པའི༎ འགྲེལ་པ་རྡོ་རྗེའི་སྒོ་འབྱེད་ལྡེ་མིག་གིས༎ དུས་འཁོར་རིན་ཆེན་བང་མཛོད་སྒྲོ་གླེགས་ཕྱེ༎ རྒྱུད་ཀུན་དགོངས་པ་སྦྱོར་དྲུག་ཉིད་ཡིན་པར༎
སྐལ་ལྡན་བླ་མ་རྣམས་ཀྱིས་རྟོགས་པར་གྱུར༎ དངོས་གྲུབ་ཀུན་འབྱུང་རིན་ཆེན་སྣ་ཚོགས་དང་༎ སྦྱོར་དྲུག་ཡིད་བཞིན་ནོར་བུ་དངོས་སུ་གནང་༎ རྩོད་ལྡན་ཤིན་ཏུ་མྱུར་བར་སངས་རྒྱ་བའི༎
ཟབ་ལམ་འདི་ནི་བླ་མའི་མན་ངག་དང་༎ རྒྱལ་སྲས་འཕགས་པ་རྣམས་ཀྱི་རྒྱུད་འགྲེལ་ལས༎ བསོད་

ནམས་ཤེས་རབ་སྟོབས་ཀྱིས་ཁོ་བོས་རྙེད༎ ཡིད་བཞིན་ནོར་བུ་གོས་ཧྲུལ་གྱིས་བསྟུམས་ནས༎ གཏེར་དུ་སྦས་ཏེ་འཛམ་གླིང་འདི་ཉིད་ན༎ ང་ཉིད་ནོར་ཆེ་སྨྲས་ཀྱང་སུ་ཡིད་ཆེས༎ གང་ཞིག་ལ་ཡང་ཕན་འདོགས་ནུས་པར་འགྱུར༎
དེ་བས་བདག་རང་འཚེ་མེད་འཆོ་སླ་བའི༎ གནས་དེར་སྒྲུབ་པའི་རྒྱལ་མཚན་རྩེར་བཏགས་ནས༎ རྩེ་གཅིག་མི་རྟོག་སེམས་ཀྱིས་གསོལ་བཏབ་ན༎ རང་གཞན་དགོས་འདོད་འབྱུང་བར་ཐེ་ཚོམ་མེད༎ དེ་ཕྱིར་ཁོ་བོ་དབེན་པར་བསྡོད་ལ་དཀའ༎
འཆི་མེད་བདུད་རྩི་རྙེད་ནས་ཟས་ངན་སྤོང་༎ ནོར་བུ་རིན་ཆེན་རྙེད་ནས་གསེར་ཡང་འདོར༎ མཆོག་ཐོབ་དམན་པ་འདོར་བ་ཇི་ལྟར་འཁྲུལ༎ སྔོན་ཆད་གདམས་ངག་བརྒྱ་ཕྲག་དུ་མ་བསླབས༎
འོན་ཀྱང་ད་དུང་གཞན་དག་ཚོལ་བར་འདོད༎ ད་ནི་སངས་རྒྱས་ཐམས་ཅད་བྱོན་ལགས་ཀྱང་༎ མྱུར་དུ་འཚང་རྒྱའི་ལམ་གཞན་ཞུ་བསམ་མེད༎ ཁོ་བོ་ཡོན་ཏན་གྱི་ཁྱད་པར་འགའ་ཞིག་མ་རྙེད་ཀྱི་བར་དུ་མགོ་ལ་མེ་ཤོར་བ་གསོད་པ་ལ་བརྩོན་པ་ལྟར་འབད་ནས་བསྒོམ་པའི་ཆེད་དུ་དབེན་པར་མཆིས་པ་ལ་མི་མཉེས་པ་མ་དད་ན་བཟོད་པར་འཚལ་ཞེས་སོགས་སྤྲིང་ཡིག་བཻ་ཌཱུརྱའི་ཕྲེང་བ་ཞེས་པ་དང་།
རྣལ་འབྱོར་བདག་གི་དཀའ་སྤྱད་ཚིག་འགའ་བཤད༎
སྔོན་ཡང་བསྟན་འདིར་མི་ལུས་ལན་འགའ་ཐོབ༎ ཁ་ཆེའི་ཡུལ་

དུ་རྒྱལ་བུ་དཔལ་མིང་ཅན༎ ཟ་ཧོར་ཡུལ་དུ་བྲམ་ཟེ་དགའ་བའི་བློ༎ ཀོ་ས་ལ་རུ་ཁྱིམ་བདག་གྲགས་པའི་མིང་༎ སུམ་ཅུ་གསུམ་དུ་ནོར་བུ་དྲི་མ་མེད༎ དེ་ནས་འཕོས་ནས་ད་ལྟ་འདིར་སྐྱེས་སོ༎ ལོངས་སྤྱོད་རྒྱ་ཆེན་མངའ་རིས་ཕུན་ཚོགས་ཀྱང་༎
མཁས་པས་སྒྱུ་མ་བརྫུན་དུ་ཤེས་པ་ལྟར༎ མ་ཆགས་སྤངས་ནས་དད་པས་རབ་ཏུ་བྱུང་༎ བྱིས་པའི་དུས་ནས་ཆོས་སྤྱོད་ལས་ལ་བརྩོན༎ སྐྱེ་འཆིས་འཇིགས་པས་མཚན་ལྡན་བླ་མ་བཙལ༎ དམ་པ་རྙེད་ཚེ་རྩེ་གཅིག་གསོལ་བ་བཏབ༎
བྱང་ཆུབ་འདོད་མིན་ཡིད་ལ་གཞན་མ་བསམ༎ དམ་པའི་ཆོས་ཕྱིར་ལུས་སྲོག་ཐེད་ལ་བོར༎ འབོལ་བའི་སྟན་སྤངས་སྤེན་མའི་གདན་ལ་འདུག། ཆོས་བརྒྱད་དཔའ་བརྗིད་བཟང་པོའི་གོས་སྤངས་ནས༎
ཕྱགས་དར་ཁྲོད་པ་དམན་པའི་གོས་ལ་བརྟེན༎ དེ་ཚེ་དད་པས་སྡུག་བསྔལ་ལམ་དུ་ཁྱེར༎ ལས་ངན་དབང་གི་ལུས་ལ་ཤིག་ནད་བྱུང་༎ སྙིང་རྗེ་བཟློག་སྒོམ་བདག་ལུས་སྦྱིན་པར་བཏང་༎ ཆོས་ཉིད་རྟོགས་པས་ཟུག་རྔུ་རང་སར་གྲོལ༎
བྱམས་པའི་དབང་གིས་གནོད་བྱེད་ཕ་མར་ཤེས༎ མཛེ་ནད་འབྱུང་བོའི་གདོན་གྱིས་བཏབ་པའི་ཚེ༎ སོ་དང་སེན་མོའི་མདོག་ཤོར་སྨིན་མ་བྱི༎ ལོ་གཅིག་ཟླ་དྲུག་འདོད་ལྷའི་བསྙེན་པ་བསྐྱལ༎
དེ་ཚེ་གདོན་གྲོལ་རྐྱེན་

ངན་དཔལ་དུ་ཤར༎ སྤྲོས་བྲལ་རྣམ་དག་གདོད་ནས་གནས་པའི་དོན༎ ཁྲིད་དང་ངོ་སྤྲོད་གདམས་ངག་མ་བསྟན་པར༎ ལོ་བརྒྱད་བྱིས་པའི་དུས་ནས་གསལ་བར་མཐོང་༎ གནས་ལུགས་དོན་གྱི་སྒྲོ་འདོགས་ལེགས་པར་བཅད༎ ཆུ་འཐུང་རྡེ་འཆའ་བདུད་རྩིའི་བཅུད་ལེན་ལ༎
ལོ་བརྒྱད་བར་དུ་དཀའ་སྤྱད་སྣ་ཚོགས་བྱས༎ བྱང་ཆུབ་འདོད་པས་ལུས་སྲོག་ཐེད་ལ་བོར༎ ཟབ་མོའི་གདམས་པས་བདེ་སྡུག་ལམ་དུ་ཁྱེར༎ ས་གཞིའི་ཁྲི་སྟེང་ནམ་མཁའི་བླ་རེས་བརྒྱན༎
བྱིན་པའི་སྟན་གཏིང་ལག་ངར་རྔས་སུ་བཅུག། འདོད་ཡོན་ཀུན་སྤངས་སྤྲང་བོའི་ཆ་བཟུང་སྟེ༎ ལང་ཚོའི་གཟི་འོད་དཀའ་སྤྱད་དྲག་པོས་བཅོམ༎ ཕ་ཡུལ་ཉེ་དྲུང་བདེ་སྐྱིད་བློས་སྤངས་ཏེ༎ བྱང་ཆུབ་བསྒྲུབ་ཕྱིར་བཀྲེས་སྐོམ་སྣ་ཚོགས་མྱོང་༎
སྡུག་བསྔལ་བཤད་ན་དགྲ་ཡང་མཆི་མ་འཆོར༎ གཞོན་པའི་མེ་ཏོག་རྒས་པའི་སད་ཀྱིས་བཅོམ༎ སྲོད་ཀྱི་ཁ་ཏོན་འདོན་དང་གསོལ་བ་གདབ༎ ཉིན་ཕྱེད་སྡེ་སྣོད་རྒྱུད་སྡེ་ཀུན་ལ་བལྟས༎
ཕྱི་དྲོ་ཕྱག་དང་གཏོར་མ་ལ་སོགས་བྱས༎ འཁོར་བའི་གནས་འདིར་ཁོ་བོས་

ནོམ་པ་སྤྱད༎ སྔོན་འགྲོ་སྐྱབས་འགྲོ་སེམས་བསྐྱེད་མཎྜལ་ཕུལ༎ དངོས་གཞི་སེམས་དཔའ་གསུམ་གྱི་ཉམས་ལེན་བྱས༎ རྗེས་ལ་དམིགས་མེད་ཟབ་དང་རྒྱ་ཆེར་བསྔོས༎ ཚེ་ཐུང་འདི་ལ་སྟོང་ལོག་མ་བྱས་སོ༎ ཆོས་པའི་སོ་ནམ་ཡིན་པས་ཐོས་བསམ་བྱས༎
ཆོས་ཀྱི་རྩ་བ་ཡིན་པས་གནས་ལུགས་བསྒོམས༎ ཆོས་ལ་འབྲས་བུ་དགོས་པས་སྨོན་ལམ་བཏབ༎ སྒོ་གསུམ་ཐ་མལ་ནམ་ཡང་མ་བཞག་གོ། ཐོག་མར་འཆི་བས་འཇིགས་པས་བླ་མ་བཙལ༎ བར་དུ་འཆི་ཕྲོད་དགོས་པས་ཉམས་ལེན་བྱས༎
ཐ་མར་འཆི་རྒྱུ་མེད་པས་ཉལ་ནས་བསྡད༎ མི་རྒན་ང་ཡི་ཉམས་ལེན་རྣམ་ཐར་ཡིན༎ བདག་ལ་བསྒོམས་དང་མ་བསྒོམས་ཁྱད་མེད་ཅིང་༎ བདེ་སྡུག་སྐྱེ་འཆིའི་འདུ་ཤེས་ཟད་གྱུར་ཀྱང་༎
གཞན་རྣམས་བློ་སྣ་བརྟུང་ཕྱིར་དབེན་པར་འགྲོ། བདག་ལ་སོམས་ལ་སྒྲུབ་པ་མཛད་པར་ཞུ༎ ཞེས་སོགས་བསླབ་བྱ་ཞལ་ཐེམས་ཀྱི་ཡི་གེ་རྐྱང་འདུར་དང་འབོབ་ཆུང་གི་ཀ་བ་ལ་སྦྱར་ནས། དཔོན་སློབ་གཉིས་ནམ་ལ་བཞུད་དེ།
རྒྱ་ནག་རི་བོ་རྩེ་ལྔར་ཐེགས་ནས་ཐུགས་དམ་ལ་རྩེ་གཅིག་ཏུ་བཞུགས། སློབ་མ་རྣམས་ཀྱིས་ཕྱོགས་ཀུན་ཏུ་ཚོལ་དུ་ཕྱིན་པས་ལོ་མང་རབ་ན་རྙེད་དེ། སློབ་མ་དབུ་ཆེན་དང་དཔོན་ཆེ་བས། གདན་འདྲེན་རྟ་བ་མང་པོ་རྒྱ་ནག་ལ་བརྫངས་ཏེ།
རི་བོ་རྩེ་ལྔར་ཕྱིན། ཁྱེད་བོད་ཡུལ་དུ་མི་འབྱོན་ན། ངེད་རྣམས་

དུས་གཅིག་ལ་ལྕེབ་པའི་མནའ་ཕུལ་བས། ཐུགས་རྗེས་དགོངས་ནས་བོད་དུ་བྱོན། ལམ་རྣམས་སུའང་འགྲོ་བ་དཔག་ཏུ་མེད་པའི་དོན་མཛད། སླར་རྐྱང་འདུར་དུ་ཕེབས་པ་ན། དབུས་གཙང་ཁམས་གསུམ་གྱི་བུ་སློབ་དཔག་ཏུ་མེད་པ་འདུས་ཏེ།
ཀློག་པ་བ་རྣམས་ལ་དུས་འཁོར་གཙོ་བོར་གྱུར་པའི་གཞུང་བཤད་དང་། སྤོང་བ་པ་རྣམས་ལ་སྦྱོར་དྲུག་གི་གདམས་པ་ལོ་དྲུག་གི་བར་དུ་གནང་བའི་མཐར། དུས་འཁོར་ད་རེས་ལས་མི་བཤད་པས། སུ་ཉན་འདོད་པ་ཤོག་གསུང་པའི་སྐད་ཕྱོགས་ཀུན་ལ་བཏང་བས།
ཚོགས་པ་རྒྱ་མཚོ་ལྟ་བུ་འདུས་པ་ལ་དབང་རྒྱུད་འགྲེལ་མན་ངག་དང་བཅས་པ་རྒྱས་པར་གནང་སྟེ་རྫོགས་མ་ཐག ད་འདི་ནས་བདེ་བ་ཅན་དུ་སྐྱེས་ནས་སངས་རྒྱས་ཀྱི་ཞིང་སྦྱོང་ཞིང་སེམས་ཅན་སྨིན་པར་བྱེད་གསུང་ཞིང་།
ས་ག་ཟླ་བའི་ཚེས་བཅུ་བཞིའི་ཐོ་རངས་འཇའ་འོད་དང་མེ་ཏོག་གི་ཆར་འབབ་པ་སོགས་ཆོ་འཕྲུལ་སྣ་ཚོགས་དང་བཅས་པས་མྱ་ངན་ལས་འདའ་བའི་ཚུལ་བསྟན་ཏེ།
གདུང་ལ་འཇམ་དཔལ་དང་། ཕྱག་རྡོར་དང་། དུས་འཁོར་གྱི་སྐུ་དང་རིང་བསྲེལ་ཡུངས་འབྲུ་ལྟ་བུ་མང་དུ་བྱོན་ཏོ༎ ༎༩ ཀུན་མཁྱེན་ཆོས་སྐུ་འོད་ཟེར།རྗེ་འདིའི་སྲས་ཀྱི་ཐུ་བོ་ནི་རྗེ་བཙུན་རྒྭ་ལོ་དང་།
ཀུན་མཁྱེན་ཆོས་སྐུ་འོད་ཟེར་གཉིས་ཡིན་ལ། ཆོས་སྐུ་བ་ནི་ཡུལ་མྱང་སྟོད་ཀྱི་གནས་ཨུཏྤ་ལ་ཁ་ཕྱེ་བ་ལྟ་བུའི་གསེར་སྡིངས་སུ། གདུང་སུམ་པ། ཡབ་གྲུབ་

ཐོབ་ཀྱི་རྒྱལ་པོ་གསེར་སྡིངས་པ་གཞོན་ནུ་འོད་དང་། ཡུམ་འགར་བཙུན་མ་ཤེས་རབ་རྒྱན་གྱི་སྲས་སུ་སྐུའི་སྐྱེ་བ་བཟུང་། གཡའ་མ་རིའི་གཙུག་ལག་ཁང་གི་འདབས་སུ་ཡུམ་གྱི་མིང་པོ་འགར་གྲགས་པ་དབང་ཕྱུག་དང་།
སྦྲུམ་མ་སྐྱོང་དུ་བཅུག་ནས། ཤིང་ཕོ་ཁྱི་ལོའི་སྟོང་འབྲིང་ཉི་མ་སྒྲ་གཅན་གྱིས་བཟུང་བ་དང་དུས་མཚུངས་པར་སྐུ་བལྟམས། ཡུམ་གྱིས་མཚན་བདག་མེད་རྡོ་རྗེར་བཏགས། ཡུམ་གྱི་ལད་མོ་བྱས་པས་ཡི་གེ་འདྲི་ཀློག་དང་།
ཆོས་སྤྱོད་ཀྱི་ཁ་ཏོན་རྣམས་ཚེགས་མེད་པར་མཁྱེན། དེ་ནས་གསེར་སྡིངས་སུ་བླ་མ་དགེ་འདུན་ལ་བསྙེན་བཀུར་ཏེ། བཟོད་པ་གསོལ་ནས་གསེར་སྡིངས་པ་ཆེན་པོའི་དྲུང་དུ་ཞང་པོ་དང་ལྷན་ཅིག་ཆོས་ཉན་པ་ན།
ཤིན་ཏུ་གཞོན་པས་རྩེ་ཐབས་འབའ་ཞིག་གིས་དུས་འདའ་པ་གཟིགས་ཏེ། བདག་མེད་རྡོ་རྗེ་ཁྱོད་ཀྱི་རྩེད་མགོ་དང་། ངའི་ཆོས་མགོ་འཛུགས་པ་དུས་མཉམ་དུ་བྱེད་པས། ང་དང་ཆོས་ལ་མ་གུས་པ་ཞིག་གམ།
ཞེས་བཀའ་བསྐྱོན་པས་ཆོས་རྣ་བས་ཉན་ཅིང་རྩེ་ཐབས་རྐང་ལག་གིས་བྱེད་པ་ལ་འགལ་བ་ཅི་མཆི། ཆོས་གསུངས་པ་རྣམས་འདི་དང་འདིའོ་ཞེས་ལྷག་ཆད་མེད་པར་སྐྱང་བས། ཀུན་གྱིས་འདི་ནི་སྤྲུལ་པ་ཞིག་གོ་ཞེས་ཡ་མཚན་དུ་སྒྲོག་ཅིང་སྔོན་གྱི་གནས་རྗེས་སུ་དྲན་པའི་ཚུལ་བརྗོད་པས་པཎ་ཆེན་ཤཱཀྱ་ཤྲཱིའི་སྤྲུལ་པར་ཀུན་གྱིས་ཤེས་སོ༎
བླ་མ་ཡང་དགྱེས་

ཏེ་ཡབ་ཏུ་ཞལ་གྱིས་བཞེས་ནས། དེ་ཕྱིན་གྱི་བསྟན་བཅོས་རྣམས་ཀྱི་སྦྱར་བྱང་དུ་རྣལ་འབྱོར་གྱི་དབང་ཕྱུག་ཆེན་པོ་ཞེས་མཛད་དོ༎ བཅུ་གསུམ་པ་ལ་གནས་སྙིང་པ་ཆོས་ཀྱི་རིན་ཆེན་གྱིས་མཁན་པོ། གླང་པ་ཕང་ཐང་པ་ཤཱཀྱ་དར་གྱིས་སློབ་དཔོན་མཛད་ནས་རབ་ཏུ་བྱུང་།
མཚན་ཡང་ཆོས་ཀྱི་འོད་ཟེར་དུ་བཏགས། ཡབ་གསེར་སྡིངས་པ་ཆེན་པོའི་དྲུང་དུ་སྨོན་འཇུག་གི་སྡོམ་པ་དང་། ཐོག་མར་དཔལ་འཁོར་ལོ་སྡོམ་པའི་དཀྱིལ་འཁོར་དུ་དབང་བསྐུར་བ་ཐོབ།
གདམས་པ་མང་པོ་ཞིག་གསན་པའི་སྐབས་སུ། རྡོ་རྗེ་འཆང་ཆེན་བྱིན་བརླབས་ཀྱིས༎ བྱང་ཆུབ་སེམས་ལ་བརྟན་པ་ཐོབ༎ སྣང་སེམས་སྲིད་པ་ཧྲུལ་བོར་སོང་༎ འགྱུ་བ་སེམས་ཀྱི་དེ་ཉིད་མཐོང་༎
ཐམས་ཅད་རྩོལ་མེད་ལྷུན་གྲུབ་རྫོགས༎ ཞེས་ཞུས་པས། འོ་དེ་ཙུག་འོང་བ་ཡིན། ངས་ཇི་ལྟར་ངོ་སྤྲད་པ་བཞིན་དུ་ཁྱོད་ལ་པར་བཏབ་པ་བཞིན་རྩོལ་མེད་དུ་འབྱུང་བ་འདི་རང་བྲོད་གསུངས་ནས།
འདུས་པ་དང་། དགྱེས་རྡོར་གྱི་དབང་། རིམ་ལྔ། ཆོས་དྲུག ལམ་འབྲས་སོགས་གནང་བ་ནི། གནས་པ་རྩ་ཡི་དེ་ཉིད་ཤེས༎ གཡོ་བ་རླུང་ལ་རང་དབང་ཐོབ༎ བཀོད་པ་བྱང་ཆུབ་སེམས་ཀྱིས་བརྒྱན༎ ལུས་ངག་སེམས་ནི་བདེ་གསལ་སྟོང་༎
རྒྱུ་ལམ་འབྲས་བུའི་བཞུགས་ཚུལ་ཤེས༎ ཞེས་ཞུས་པས། འོ་ཅག་ཕ་བུ་ལ་དེ་ཙམ་རེ་སྟེ་རེ་སར་བྱུང་། ངས་སྙིང་པོའི་ལྡེ་

མིག་གཏད་ཟིན་གྱིས། གཞོན་དུས་བཤེས་གཉེན་ཕྱོགས་མེད་གྲངས་མེད་བསྟེན་ལ། ཐེག་པ་མཐའ་དག་གི་ལུང་ནོད་ཅིག སྡེ་སྣོད་དང་རྒྱུད་སྡེ་ཐམས་ཅད་ཀྱི་སྒོ་ཕྱེ་ལ། འདོད་དགུ་འབྱུང་བའི་ནོར་བུ་རྣམས་གདུལ་བྱའི་སེམས་ཅན་རིས་མེད་པ་ལ་རང་རང་གི་སྐལ་བ་དང་འཚམ་པར་བྲིམས་ཤིག
སྙིང་བོ་བསྡུས་པའི་ལྡེ་མིག་གིས།། སྒོ་ལྕགས་བཙན་ཡང་ཕྱེད་དེ་མཆི༎ ཐོག་མར་ངེས་ཤེས་སྐྱེས་ན་ཡང་༎ ད་དུང་རྒྱུ་མཚན་ཕྱེ་ནས་སོམས༎
དེ་ལྟར་བྱས་ན་ཐུབ་བསྟན་དང་༎ སེམས་ཅན་ཀུན་ལ་ཕན་པ་བྱས༎ ང་ཡིས་འབད་པའང་དོན་དང་བཅས༎ དེ་རིང་ཁོ་བོའི་བསམ་པ་རྫོགས༎ ཞེས་གསུངས༎ དགུང་ལོ་བཅོ་ལྔ་པ་ནས་ལོ་བཅུའི་བར་དུ་གསན་སྦྱོང་མཛད་པས་བུམ་པ་གང་བྱོའི་ཚུལ་དུ་མཁྱེན།
དེ་ནས་ཡབ་ཀྱི་ཞལ་ནས། ཆོས་རྗེ་འཇམ་གསར་བ་དང་སྐྱེ་བ་སྔ་མ་ནས་ལས་འབྲེལ་ཡོད་པས་དེའི་དྲུང་དུ་སོང་ཞིག་ཅེས་བརྫངས་ཏེ། འཇམ་གསར་བ་གྲུ་ཁང་ན་བཞུགས་པའི་དྲུང་དུ་བྱོན་ནས།
གཤེད་དམར་གྱིི་དབང་གསན་པའི་ཚེ་བླ་མ་གཤིན་རྗེ་གཤེད་དུ་གཟིགས། གཞན་ཡང་དབང་བྱིན་བརླབས། ཕར་ཚད་སོགས་གཞུང་གདམས་ངག་མང་དུ་གསན། ཆོས་རྗེའི་ཞལ་ནས། གཞན་བློ་བུམ་ནང་ནམ་མཁའ་ཙམ༎
འདི་བློ་ཕྱི་རོལ་ནམ་མཁའ་འདྲ༎ དེ་ཕྱིར་

འདི་བློ་མཚུངས་མེད་དེ༎ མ་བྱུང་འབྱུང་བ་ཤིན་ཏུ་དཀོན༎ ཞེས་ཚོགས་སུ་བསྔགས་པར་མཛད་དོ༎ གྲུབ་ཐོབ་སེ་མོ་ཆེ་བ་ལ་དུས་འཁོར་གསན་དུ་བྱོན་པས། ཆོས་འདི་ལ་ངས་དམ་དུ་བྱས་པ་ཡིན་ཞིང་། གདམས་ངག་དང་རྒྱུད་རྫོགས་པར་ཞུ་བ་ལ་བླ་མ་ལོ་མང་དུ་བསྟེན་དགོས་པ་ཡིན་ཏེ།
དེ་བས་འཇམ་གསར་བརྒྱུད་མཐོ་བར་འདུག ཁོང་འཇམ་དཔལ་དངོས་སུ་མཐོང་བས་ངས་ཐམས་ཅད་དུས་གཅིག་ལ་བྱིན་ནས། ཆོས་འདིའི་བདག་པོ་ཁོང་ལ་གཏད་པ་ཡིན་པས།
ཁྱོད་རང་ཡང་ཆོས་འདི་འདོད་ན་ཁོང་ལ་ཞུས། ཁྱེད་གཉིས་སྐྱེ་བ་མང་པོའི་དཔོན་སློབ་ཡིན་གསུངས་ནས་ཆོས་འབྲེལ་དང་བྱིན་བརླབས་གནང་། དེ་ནས་གྲུ་ཁང་དུ་འཇམ་གསར་བ་ལ་དུས་འཁོར་གྱི་དབང་གསན་པའི་ཚེ།
བླ་མ་རྡོ་རྗེ་ཤུགས་དངོས་སུ་གཟིགས། འདི་ལྟར་གདའ་ཞུས་པས། རྡོ་རྗེ་ཤུགས་དངོས་ཡིན་སྙམ་པའི་དཔའ་ཡོད་པ་ཡིན། འོ་སྐོལ་དཔོན་སློབ་ལ་གེགས་ཀྱིས་མི་ཚུགས་གསུང་། ཡེ་ཤེས་ཕབ་དུས་སཾ་སྐྲྀ་ཏའི་སྐད་མང་པོ་བྱུང་བས་ཁ་ཆེ་པཎ་ཆེན་གསང་འདུས་ལ་མཁས་པའི་བག་ཆགས་སད་པར་འདུག་གསུང་།
དཀྱིལ་འཁོར་དུ་ཞུགས་པའི་ཚེ་ཡེ་ཤེས་ཀྱི་དཀྱིལ་འཁོར་མངོན་སུམ་དུ་གཟིགས། དབང་བཞི་པའི་སྐབས་སུ་ང་བཞིན་དུ་ལུས་གནད་འཆོས་ལ་མི་རྟོག་པར་ཞོག་གསུངས་པ་ཙམ་

གྱིས་འགྱུ་བ་ཕྲ་རགས་ཆད་དེ་བདེ་སྟོང་ཆེན་པོའི་ཏིང་ངེ་འཛིན་མངོན་དུ་གྱུར། ཕྱིས་སྒོམ་ཁང་དུ་བསྒོམས་པས་ཉམས་རྟོགས་འུར་ལངས་ཏེ། ཆོས་རྗེའི་གསུང་གིས་གསལ་བ་རབ་ཀྱི་མཐར་ཕྱིན་གདའ། གཞན་མའི་སྒོམ་ཆེན་གྱི་སྒོམ་སྲན་ལ་འོ་སྐོལ་གྱི་གདམས་ངག་འདི་ཡོད་ན་ལུང་པ་གྲུབ་ཐོབ་ཀྱི་དགང་དུ་ཡོད་དེ་གསུང་།
ཆོས་རྗེ་དེ་ཐུབ་པ་དང་འཇམ་དཔལ་སོགས་སུ་གཟིགས་པས། ངས་ལྷ་གང་བསྒོམས་པ་ལྟར་ཁྱེད་ཀྱིས་མཐོང་བར་འདུག་པ་གཞན་ལ་མ་གླེང་གསུང་།
ཕྱིས་རྒྱ་ནག་ནས་ཕེབས་ནས་ཀྱང་རྒྱུད་འགྲེལ་མན་ངག་དང་བཅས་པ་མང་དུ་གསན། དང་པོ་མཇལ་བ་ནས་སངས་རྒྱས་ཀྱི་འདུ་ཤེས་ལས་ཐ་མལ་དུ་ནམ་དུའང་མ་མཐོང་གསུང་།
མཚན་གསན་པ་ཙམ་ལའང་སྤྱན་ཆབ་འབྱིན། གྲང་པོ་ལུང་དུ་འཇམ་རྒྱལ་བ་ལ་བསྙུང་གནས་ཀྱི་ལུང་ཞུས་པས་སྤྱན་རས་གཟིགས་ཀྱི་ཕྱག་གིས་དབུ་ལ་ཉུལ་བའི་སྣང་བ་བྱུང་། ཁྲོ་ཕུར་བཟང་རིངས་ལ་མངོན་པ་དང་། སྟག་ཐོག་ཏུ་ས་སྐྱ་པཎྜི་ཏ་ལ་སྒྲ་ཚད་སྙན་ངག་སྡེབས་སྦྱོར་བདེ་དགྱེས་སོགས་ཆོས་མང་པོ་དང་།
པན་ཆེན་བི་བྷཱུ་ཏི་ཙནྡྲ་ལ་ཕྲེང་བ་སྐོར་གསུམ། བདེ་མཆོག སྦྱོར་དྲུག ཁ་ཆེ་སངྒྷཱ་ཤྲཱི་ལ་ཕྲེང་བའི་དབང་དང་ཀ་ཙན་གྱི་སྒྲ་མདོ།
དཔྱལ་ཆོས་བཟང་ལ་དཔྱལ་བའི་ཆོས་སྐོར། དཔྱལ་པདྨོ་ཅན་ལ་སྦྱོར་དྲུག་

རྣམས་གསན། ཉེར་ལྔ་པ་ལ་སྔར་གྱི་མཁན་སློབ་དགེ་འདུན་དང་བཅས་པ་ལས་བསྙེན་པར་རྫོགས། སྲེའུ་ཆུང་པ་ལྕེ་མདོ་སྡེ་སེང་གེ་ལ་ཡོ་ག་སོགས་ཆོས་སྐོར་མང་པོ་གསན། སོ་བརྒྱད་པ་ལ་མང་མཁར་དྲིལ་ཆེན་དུ། ས་སྐྱ་པཎྜི་ཏ་ལ་དགྱེས་རྡོར་གྱི་དབང་སེམས་བསྐྱེད་རིགས་གཏེར་གསན།
ཁོང་ཧོར་ཡུལ་དུ་ཐེགས་པའི་སྐྱེལ་གདུང་གཞུ་ཀུན་དགའ་ར་བའི་བར་དུ་མཛད། ལྷ་སར་ཇོ་བོའི་དྲུང་དུ་མཆོད་པའི་སྤྲིན་གཏིབས་ཏེ་གསོལ་བ་བཏབ་པས་ཇོ་བོའི་སྐུ་ལས་འོད་ཟེར་འཕྲོ་བ་བྱུང་།
བདག་གིས་ཚོགས་བསྐྱངས་ཆོས་བཤད་དང་༎ དབེན་པར་ཚོགས་སྤངས་སྒོམ་པ་གཉིས༎ ཚེ་འདིར་དགེ་སྟོབས་གང་ཆེ་ལགས༎ སྒོམ་པའི་གནས་མཆོག་གང་ཞིག་ལེགས༎
ཞེས་ཞུས་པས། ཇོ་བོ་ཉིད་སྟོན་པ་དངོས་སུ་གསལ་བའི་གསུང་སྙན་པོས། ཁྱོད་ཀྱིས་དང་པོར་བརྩམས་པ་ནས༎ བརྩོན་པས་བསྒྲུབས་པས་ལུས་འདི་ཡིས༎ སངས་རྒྱས་མཆོག་འཐོབ་འགྱུར་བ་ལ༎ བརྩོན་པ་དོར་བ་མ་ལེགས་སོ༎
འོན་ཀྱང་ང་ཡི་ཐེག་ཆེན་ཆོས༎ སྟོན་པར་འདོད་ན་འདི་རྣམས་བསྒྲུབས༎ ལྷག་པའི་ལྷ་ནི་གྲུབ་པའི་ཕྱིར༎ སྦྱིན་སྲེག་ལན་བརྒྱ་རྩ་བརྒྱད་ཀྱིས༎ སྐུ་གཟུགས་འཇམ་དཔལ་རྩ་རྒྱུད་བཞིན༎ སྐྱེ་བོ་མང་པོའི་ཚོགས་སར་བཞེངས༎
གསང་སྔགས་གཞུང་གདམས་མ་ལུས་པ༎ བཤེས་

གཉེན་བཟང་ལ་ལུང་ཐོབ་བྱོས༎ རྒ་ནད་དབུལ་བས་སྡུག་བསྔལ་བའི༎ མི་རྣམས་ཀྱི་ནི་མགོན་སྐྱབས་ཀྱིས༎ དེ་ལྟར་ཁྱོད་ཀྱིས་བསྒྲུབས་གྱུར་ན༎ ཡོན་ཏན་གེགས་ཀྱི་ལས་སྒྲིབ་སེལ༎ རྟེན་འབྲེལ་འགྲིག་ནས་ཚེ་འདི་ལ༎
ཡོན་ཏན་རྒྱ་ཆེན་སྐྱེ་འགྱུར་ཏེ༎ འཇིག་རྟན་གསུམ་གྱི་མགོན་པོ་དང་༎ འགྲོ་བའི་ཡིད་བཞིན་ནོར་བུར་འགྱུར༎ བྲག་གནས་རྡོ་རྗེའི་རྩེ་འདྲས་རྒྱན༎ མཐོ་བའི་དགོན་པར་སྐྱེ་བོ་རྣམས༎ བྱང་ཆུབ་སེམས་མཆོག་ལ་བཀོད་ན༎
སྡིག་སྤྱོད་རྒྱལ་པོས་གནོད་མི་འགྱུར༎ བློ་ལྡན་གོང་ནས་གོང་དུ་འགྲོ༎ ཞེས་ལུང་བསྟན་ཐོབ། དེར་ཆོས་རྒྱལ་རིགས་ལྡན་སོགས་བཀའ་རྒྱུད་ཀྱི་བླ་མ་རྣམས་ཀྱང་བྱོན་ནས་ཐུགས་དམ་དབུ་ཐོག་ཏུ་བཞག་སྟེ།
དུས་ཀྱི་འཁོར་ལོའི་ཆོས་སྐོར་གྱིས་འགྲོ་བ་ལ་ཕན་ཐོགས་པར་ལུང་བསྟན། དེ་ནས་གསེར་སྡིངས་སུ་ཞི་བའི་སྦྱིན་བསྲེག་བརྒྱ་རྩ་མཛད། གོ་དགུ་བ་པ་ཧོར་དམག་བོད་དུ་ལྷགས་དུས་སེམས་ཅན་མང་པོའི་སྲོག་བསྐྱབས།
བཟང་སྨན་གྲུབ་གླིང་གི་དགོན་པ་བཏབ། འགྲོ་མགོན་འཕགས་པ་དང་མཆིམས་ཆེན་པོ་ནས། རྫ་ཆུང་མ་ལ་ཆུ་རྡེའུ་དཀའ་ཐུབ་ཞུབ་པ་ཡན་ལ་བླ་མ་གྲངས་མེད་པ་བསྟེན། བོད་དུ་འགྱུར་རོ་འཚལ་གྱི་ཆོས་ཇི་སྙེད་པ་གསན་ཞིང་ལན་རེ་གཟིགས་པ་ཙམ་གྱིས་

མཁྱེན་པས་ཀུན་མཁྱེན་དུ་གྲགས་ལ། ཉིན་མཚན་གྱི་སྣང་བ་མཐའ་དག་འོད་གསལ་ཁོ་ནར་འཆར་བས། འགྲོ་མགོན་འཕགས་པས་ཆོས་སྐུ་འོད་ཟེར་དུ་མཚན་གསོལ། འདོལ་ཆུང་ཆོས་འཁོར་ཆེན་མོའི་དུས་སྡེ་སྣོད་འཛིན་པ་རྒྱ་མཚོའི་དབུས་སུ་སྣ་བའི་སེང་གེར་གྱུར་ཅིང་སྙན་པས་ས་ཐམས་ཅད་ཁྱབ།
རྣམ་རྒྱལ་འཁོར་ཆེན་བདེ་དགྱེས་འདུས་པ་དུས་འཁོར་སོགས་ཐུགས་དམ་གྱི་ལྷ་དཔག་ཏུ་མེད་པའི་ཞལ་གཟིགས། ཕར་ཕྱིན་སྤྱོད་འཇུག་གསུངས་ཚེ།
གང་འདིར་སྟོན་པ་ཆོས་ཀྱི་ཆར་འབེབས་ཀྱིས༎ གང་དག་ཉན་པར་འདོད་པ་འདིར་ཤོག་ཅིག། ཅེས་གསུངས་པ་ན། སྐུའི་སྒོ་ཐམས་ཅད་ནས་འོད་ཟེར་སྣ་ཚོགས་འགྱེད་ཅིང་བསྡུད། གཞན་གྱིས་བལྟས་ན་གཏི་མུག་གི་བག་ཞད་ཆེ་བ་ཅིག་འདུག་ནའང་ཁོ་བོ་ལ་དགེ་སྦྱོར་གྱི་བོགས་སུ་འགྱུར་བ་ཅིག་གདའ་གསུངས་ནས་མནལ་བར་མཛད།
ཁོ་བོ་རྨི་ལམ་རང་རྒྱུད་པ༎ རྨི་བ་ཡོང་ཡེ་མ་དྲན་ཞིང་༎ བཤད་ཉན་སྒོམ་ལ་སྒྲིབ་པ་ལྔས༎
སྒྲིབ་པ་ནམ་ཡང་འབྱུང་མ་ལགས༎ ཞེས་གསུངས། མཉམ་རྗེས་ཀྱི་དབྱེ་བ་མེད་པར་མཉམ་གཞག་འབའ་ཞིག་གིས་དུས་གདའ། མྱང་ཆུ་ལ་མ་བྱིང་བར་ཞབས་ཆུ་ལ་རེག་ཙམ་མཛད་དེ་བྱོན། གསེར་སྡིངས་སུ་གཙུག་ལག་ཁང་བརྩིགས་པའི་ཚེ་ས་སྐམ་པོ་ལས་ཆུ་རྡོལ།
བསམས་ན་ཤེས་པ་ཙམ་ལས་

འདས་པའི་མངོན་པར་མཁྱེན་པ་ཐོགས་མེད་དུ་མངའ། རང་ཉིད་ཀྱིས་གསན་པའི་ཆོས་རྣམས་སློབ་མའི་ཚོགས་ལ་སོ་སོར་གཏད། སློབ་དཔོན་འོད་ཟེར་མགོན་གདན་སར་བསྐོས་ཏེ་དབེན་གནས་བྱ་བཏང་དུ་ཐེགས་ནས། དོན་དགུ་པ་ཆུ་ཕོ་འབྲུག་ལོ་ཧོར་ཟླ་གསུམ་པའི་ཉེར་དགུ་ལ་ནམ་མཁར་ཟླ་བ་ལྟ་བུ་ལ་ཚོམ་བུ་སོ་གཉིས་འོད་ལྔས་བསྐོར་བ་ཐལ་བྱུང་དུ་གྱེན་ལ་འགྲོ་བ་དང་།
ལྷའི་སྤོས་དང་རོལ་མོའི་སྒྲ་དང་བཅས་ཏེ་སྐུའི་བཀོད་པ་བསྡུས་སོ༎
སྐུ་གདུང་ཞུ་བས་ཐུགས་ལྗགས་རང་བྱོན་ཏེ་ཐུགས་དགེ་སྡིངས་དང་། ལྗགས་གསེར་སྡིངས་ཀྱི་གདུང་ཁང་ན་བཞུགས་ཤིང་། གདུང་ཕལ་ཆེ་བ་བྱ་བཏང་གི་ཕྱི་རྟེན་མཆོད་རྟེན་ན་བཞུགས། ཀུན་སྤངས་ཆེན་པོས་ཀྱང་དགེ་སྡིངས་སུ་ནང་རྟེན་སྟོན་པའི་གསེར་སྐུ་དང་།
ཕྱི་རྟེན་རྣམ་རྒྱལ་མཆོད་རྟེན་བཞེངས་སོ༎༡༠ ཀུན་སྤངས་ཐུགས་རྗེ་བརྩོན་འགྲུས།བདག་ཉིད་ཆེན་པོ་དེའི་སྲས་ཀྱི་ཐུ་བོ་ཞང་ཀུན་སྤངས་ཆེན་པོ་ནི།
ཡུལ་གཡས་རུ་བྱང་གི་ངབ་ཕྱར་སྤང་སྐང་དུ། ཡབ་འབྲོ་རྗེ་དབང་ཕྱུག ཡུམ་གཉག་མོ་ལྕམ་མེའི་སྲས་སུ་ཆུ་མོ་ཡོས་ལ་སྐུ་འཁྲུངས། དགུང་ལོ་ལྔ་པ་ལ་གཉག་ཚར་ས་སྐྱ་པཎྜི་ཏ་སེམས་བསྐྱེད་གསུངས་པ་ལ་མའི་པང་ནས་གསན།
བདུན་པ་ལ་འཁྱོག་དཔོན་རྫོང་བའི་དྲུང་དུ་དགེ་བསྙེན་མནོས། དགུ་པ་ལ་འཁྱོག་ཞང་གིས་མཁན་པོ། རྫོང་པས་སློབ་དཔོན་མཛད་ནས་རབ་ཏུ་བྱུང་། མཚན་

ཐུགས་རྗེ་བརྩོན་འགྲུས་སུ་བཏགས། ཉི་ཤུ་བ་ལ་གཡས་རུ་ཕྱི་འབྲུམ་དགོན་གསར་དུ་ལྷ་བཙུན་བསོད་ནམས་སྙིང་པོས་མཁན་པོ། མདོག་ལྷོད་པ་ཤཱཀྱ་བྱང་ཆུབ་ཀྱིས་ལས་སློབ། བསོད་བློ་བས་གསང་སྟོན་མཛད་ནས་དད་པའི་དགེ་སློང་ལྔ་བཅུའི་དབུས་སུ་བསྙེན་པར་རྫོགས།
ཀུན་མཁྱེན་ཆོས་སྐུ་འོད་ཟེར། འགྲོ་མགོན་འཕགས་པ། སངས་རྒྱས་འབུམ། ཤངས་པ་དཀོན་བརྩེགས། ལྷ་བཙུན་དགོན་གསར་པ། རྡོ་རྗེ་འཇམ་དབྱངས་པ། རིགས་པའི་སེང་གེ
མདོག་ལྷོད་པ། མཁན་ཆེན་མཆིས་པ། མཁས་པ་གཉན་སྟོན་ལ་སོགས་པ་བླ་མ་དམ་པ་རྣམས་བསྟེན། མདོ་མངས། བྱམས་པ་དང་འབྲེལ་བའི་ཆོས་སྡེ་ཉི་ཤུ། མངོན་པ་གོང་འོག ཚད་མ་སྡེ་བདུན། རིགས་གཏེར།
ཀ་ལཱ་པ། སྨྲ་སྒོ་མཚོན་ཆ། འདུལ་བ་མདོ་རྩ། ལུང་སྡེ་བཞི། འབུམ་ཉི་ཁྲི། བརྒྱད་སྟོང་བ། སྡུད་པ། དེ་དག་གི་རྒྱ་འགྲེལ། སྤྱོད་འཇུག བསླབ་བཏུས་རྣམས་གསན་ཞིང་མཁས་པར་སྦྱངས། ཁྲོ་ཕུ་བ་ལ།
བདེ་ཆེན་རལ་གཅིག་སོགས་ཁྲོ་ཕུ་བའི་ཆོས་རྣམས་གསན། མ་འོངས་པ་ན་ཇོ་ནང་དུ་ཡུན་རིང་དུ་བཞུགས་ན་བསྟན་པ་ལ་ཕན་ཞེས་ལུང་བསྟན། འགྲོ་མགོན་ཕྱག་ན་གཤེགས་པའི་ཆོས་འཁོར་གྱི་ཚེ་ལུང་རིགས་སྨྲ་བའི་མཆོག་ཏུ་གྲགས།
དེའི་དུས་ན་རྟོག་གེ་ལ་ཆུ་མིག་པ་སེང་གེ་དཔལ་མཁས་

པར་གྲགས་པས། ཁོང་གིས་དཔལ་ཆོས་ཀྱི་གྲགས་པ་ལ་ལན་མེད་ཀྱི་ཐལ་འགྱུར་བཅུ་གསུམ་ཡོད་ཅེས་གསན་པས། ཁོང་སྣར་ཐང་ན་བཞུགས་པའི་དྲུང་དུ་བྱོན་ནས། ཁོང་གི་གྲུབ་མཐའ་ལ་ཞག་མང་པོའི་བར་དུ་རྩོད་ནས། དཔལ་ཆོས་ཀྱི་གྲགས་པའི་ལན་དུ་ངས་ཀྱང་ཁྱེད་ལ་ལན་མེད་ཀྱི་ཐལ་འགྱུར་འདི་རྣམས་སོང་བ་ཡིན་ནོ༎
ཞེས་གྲངས་འཛིན་ཅིང་། ཕྱག་ལ་རི་མོ་མཛད། འཇམ་སྒེག་ལ་སོགས་པའི་མཁས་པ་ཆེན་པོ་རྣམས་ལུང་རིགས་ཀྱིས་བཏུལ།
ཆུ་མིག་གི་ཆོས་འཁོར་སྔ་མ་ལ་ཕར་འདྲི་བ་དང་། ཕྱི་མ་ལ་ལན་འདེབས་པ་ལ་འགྲན་ཟླ་དང་བྲལ་བར་གྱུར་ཏོ༎ དོན་མོ་རི་དང་འདར་ཆོས་སྡིངས་སུ་ཕར་མངོན་དབུ་ཚད་ཀྱི་འཆད་ཉན་དང་འཁྱོག་པོ་ཆེའི་གདན་ས་མང་དུ་མཛད།
དེའི་ཚེ་རྐྱང་འདུར་དུ་ཆོས་བར་ལ་བྱོན་ནས་ཀུན་མཁྱེན་ཆོས་སྐུ་འོད་ཟེར་བ་ལ། སྦྱོར་དྲུག་རིགས་མི་འདྲ་བ་མང་པོ་གསན་དུས། རྣམ་པ་ཐམས་ཅད་པའི་སྐུ་རགས་པ་བསམ་གྱིས་མི་ཁྱབ་པ་དང་།
ཕྲ་བ་ཆེན་མོའི་སྟེང་ན་བཞུགས་པའི་ཛམྦུའི་གླིང་དུ་མི་ཤོང་སྙམ་པ་དང་། ནང་གི་དབང་པོ་དྲུག་ཏིང་ངེ་འཛིན་གྱི་ཡུལ་དྲུག་ལ་འབྱམས་ནས་འགྲོ་བ་བྱུང་། དེ་ནས་དུས་འཁོར་རྒྱུད་འགྲེལ། གསང་འདུས་འཕགས་སྐོར།
བདེ་མཆོག་རྩ་སྡོམ། ཀྱཻ་རྡོར་ས་ལུགས། རྔོག་ལུགས།

གདན་བཞི། མཱ་ཡཱ། ཡོ་ག བྱ་སྤྱོད་ཀྱི་དབང་རྗེས་གནང་རྒྱུད་འགྲེལ་གཞུང་བཤད་མན་ངག་དང་། ལམ་འབྲས། རིམ་ལྔ། ནཱ་རོ་ནི་གུ་གྲུབ་སྙིང་སོགས་ཆོས་རྣམས་བུམ་པ་གང་བྱོར་གསན། གསང་མཚན་མི་བསྐྱོད་རྡོ་རྗེར་བཏགས།
དེ་ནས་རྐྱང་འདུར་དུ་འཇམ་གསར་བའི་གདན་སར་བཞུགས་ནས་ཆོས་རྗེའི་ཆོས་དུང་བཏང་སྟེ་འཆད་རྩོད་རྩོམ་གསུམ་གྱིས་བསྟན་པ་རྒྱས་པར་མཛད། དོལ་པོ་བ་ཡེ་ཤེས་མགོན་པོ་ལ་སྲོག་རྩོལ་གསན་ཏེ།
རྐྱང་འདུར་དུ་འདག་འབྱར་མཛད་ནས་སྦྱོར་དྲུག་བསྒོམས་པས་ཉམས་སྣང་འུར་ལངས་ཤིང་མངོན་ཤེས་ལྔ་གྲུབ། གེགས་ཀྱི་རྣམ་པ་མང་དུ་བྱུང་སྟེ། བདེ་བ་ཅན་དུ་གདན་འདྲེན་པ་ཡིན་ཟེར་ནས་བསུ་བའི་བཀོད་པ་བསམ་གྱིས་མི་ཁྱབ་པ་བྱུང་།
དེའི་དུས་སུ་བུད་མེད་ཅིག་གིས་ལྡེ་མིག་ཅིག་ཁྱེར་བྱུང་ནས། སྒོ་ཞིག་ལ་སྒོ་ལྕགས་རྒྱབ་འདུག་པ་དེ་ལ་བཀལ་སོང་། དེ་སྒོ་ཕྱེ་ཅིག་པའི་བརྡར་དགོངས་ནས་སྒོ་ཕྱེ་སྟེ།
དེ་ནས་ལུས་སྦྱོངས་ཀྱི་མན་ངག་བྱུང་བ་བཞིན་མཛད་པས། རླུང་ལྔ་སྟོབས་སུ་གྱུར་ཏེ། རེས་ཕྱག་ཡ་རེ་ལ་མི་བདུན་བདུན་གྱིས་གཟུང་བ་ཕྱོགས་གཅིག་ཏུ་འཕངས་ཀྱང་གནོད་པ་མི་འབྱུང་། རེས་མི་མང་བོས་དགུལ་བསྐྱོལ་མི་ནུས།
རེས་བསིལ་བས་མི་རྣམས་འདར་ཞིང་འཁྱག རེས་ཚ་གདུང་གིས་ལུང་བ་འགེངས་པ་བྱུང་ཞིང་། དེ་ཐམས་ཅད་ཀུན་མཁྱེན་ཆོས་

སྐུ་འོད་ཟེར་གྱིས་དགེ་སྡིངས་ནས་གཟིགས་ཏེ་བྱོན་པ་ན། རྗེ་འདིས་ཀྱང་མཁྱེན་ནས་སློབ་མ་རྣམས་ལ་བླ་མ་མཇལ་བར་འདུག་གིས་གསོལ་བ་ཐོབ་གསུང་། སང་བླ་མ་བྱོན་ཏེ་ད་རེས་ཁྱེད་སྐུ་གཤེགས་ན་སྐུ་བཞི་ལ་འབྱོར་བར་འདུག་སྟེ་གདུལ་བྱ་མང་པོའི་དོན་དུ་བཞུགས་དགོས་སོ་གསུང་ནས་སྲོག་གེགས་དེ་བསལ་བས།
བདེ་བ་ཅན་དུ་བསུ་བ་དེ་རྣམས་ད་རེས་གདན་མི་འགྲོངས་པར་འདུག་ཟེར་ནས་གྱེས་པའི་སྣང་བ་བྱུང་། དུས་འཁོར་བ་ཤར་པ་ཡེ་ཤེས་རིན་ཆེན་པ་དང་རྣལ་འབྱོར་སེང་འབུམ་སོགས་བོད་ན་སྦྱོར་དྲུག་མི་འདྲ་བ་ཡོད་ཟེར་ཚད་ལ་ཡང་གསན་པ་མཛད།
མང་མཁར་གནས་གསར་དུ་བླ་མ་འཇམ་དཔལ་བ་ལ། མདོ་སྒྱུ་སེམས་གསུམ་གསན་པས།
མནལ་ལམ་དུ་མཁར་བདུན་རིམ་སྐས་བདུན་བཙུགས་པ་ལ་འཛེགས་པས་རྩེ་མོར་ཕྱིན་ཏེ། ཏིང་ངེ་འཛིན་གྱི་སྣང་བ་རྒྱ་ཆེན་གཟིགས། ཉིད་ཕུག་པ་སངས་རྒྱས་འབུམ་ལ་རྫོགས་ཆེན་གསན། དེ་ནས་འཆད་ཉན་གྱི་སྤྲོས་པ་བཅད་དེ་ཁ་རག་ཏུ་བྱོན་ནས་དབྱར་བཞུགས་མཛད།
དེ་ནས་རི་ཁྲོད་རྣམས་སུ་སྦྱོར་དྲུག་དང་དམར་ཁྲིད་བསྐྱངས་པས་ཀུན་སྤངས་པ་ཆེན་པོར་གྲགས། སེ་མཁར་ཆུང་གི་གཙུག་ལག་ཁང་བསོས་ཤིང་འབྲོག་མིའི་སྐུ་འབུམ་ལ་གསེར་གསོལ་བས།
མི་མ་ཡིན་རྣམས་ཀྱིས་སེ་མཁར་ཆུང་བ་དེ་ད་

འདིར་བྱུང་ཞེས་སྒྲོག་པ་གསན། དེར་ཇོ་མོ་ནགས་རྒྱལ་མ་བྱུང་སྟེ། ཁྱེད་ལ་གནས་ལེགས་པ་ཅིག་འབུལ་ཞེས་ཞུ་བ་ལ་ལོ་གསུམ་ན་འབྱོན་པར་ཞལ་གྱིས་བཞེས། སྦྱོར་དྲུག་རྫོགས་པར་སྟོན་པ་བཀའ་གཉན་པར་བྱུང་བས་ལྷ་སར་བྱོན་ནས།
ཇོ་བོ་རྣམ་གཉིས་ཁྱད་པར་དུ་བཅུ་གཅིག་ཞལ་གྱི་དྲུང་དུ་ཉིན་མཚན་དུ་གསོལ་བ་དྲག་ཏུ་བཏབ་པས། ཁྲིད་ཡིག་བྲི་བ་དང་། ཁྲིད་རྫོགས་པར་བསྟན་པས་འགྲོ་ཕན་རྒྱ་ཆེན་པོ་འབྱུང་བའི་གནང་བ་ཐོབ།
དེ་ནས་ལྷུན་པོ་རྩེ་སོགས་གཡས་རུ་རི་ཁྲོད་དུ་སྒྲུབ་པ་མཛད། དེ་ནས་ཇོ་མོ་ནང་དུ་ཕེབས་མ་ཐག་གདུལ་བྱ་འུར་ཏེ། གཙོ་བོར་དུས་འཁོར་རྒྱུད་འགྲེལ་གྱི་དུས་ཆོས་གསུང་ཞིང་སློབ་མ་བརྒྱ་སྟོང་མང་པོ་ལ་སྦྱོར་དྲུག་གི་ཁྲིད་ཚན་ལྔ་དྲུག་དུས་མཉམ་དུ་གནང་།
ཁྱད་པར་དུ་མཁའ་སྤྱོད་བདེ་ལྡན་དུ་བྱོན་པའི་ཚེ། ཆོས་རྒྱལ་རིགས་ལྡན་སོགས་བཀའ་རྒྱུད་ཀྱི་བླ་མ་རྣམས་བྱོན་ནས་བྱིན་བརླབས་དང་ལུང་བསྟན་མཛད།
སེ་མཁར་ཆུང་དུ་ཐོག་མ་དང་། སེང་གེ་རྫོང་དུ་བར་དང་། གནས་དེར་མཐའ་མར་དགེ་བའི་མཚན་མ་ཐོབ་ནས་དུས་ཀྱི་འཁོར་ལོའི་རྒྱུད་ཀྱི་སྙིང་པོ་རྩ་འགྲེལ་དང་། ཐོག་མཐའ་བར་དགེའི་ཁྲིད་ཡིག་མཛད།
དགེ་བའི་བཤེས་གཉེན་དཔག་ཏུ་མེད་པ་འདུས་པ་ལ་དུས་ཀྱི་འཁོར་ལོ་གཙོ་བོར་གྱུར་བའི་གསང་སྔགས་གསར་རྙིང་གི་དབང་བསྐུར། རྒྱུད་འགྲེལ་གྱི་བཤད་

པ། མན་ངག་གི་ཁྲིད་རིམ་རྣམས་རྒྱ་ཆེར་སྩལ། ས་སྐྱ་དཔོན་སློབ་སོགས་སྐྱེ་བོའི་ཚོགས་མང་པོ་ལའང་སོ་སོའི་སྐལ་བ་དང་འཚམ་པར་ཆོས་ཀྱིས་ཚིམ་པར་མཛད་པས་ཇོ་ནང་བ་ཆེན་པོ་ཞེས་ཕྱོགས་ཀུན་ཏུ་གྲགས་པར་གྱུར།
ཆུ་ཕོ་བྱི་བ་ལོ་ལ་མར་མེ་འཆི་ཁར་གསལ་བྱ་བ་ཡིན་གསུང་སྐུ་ཁམས་བཟང་བའི་ངང་ནས་སློབ་མ་རྣམས་ལ་ཆོས་རྣམས་རྫོགས་པར་གཏད། དེ་ནས་དགུན་སྨད་སྐུ་ཚེའི་འདུ་བྱེད་བཏང་ཡང་བྱང་སེམས་རྒྱལ་བ་ཡེ་ཤེས་པ་གདན་ས་ལ་བསྐོ་བའི་ཆེད་དུ།
སྲོག་རྩོལ་ལ་བརྟེན་ནས་འཚོ་བའི་འདུ་བྱེད་བྱིན་གྱིས་བརླབས་ཏེ། ཟླ་བ་ཕྱེད་ཙམ་ན་བྱང་སེམས་པ་ལ་མགུར་ཆམ་བྱུང་ཡོད་པ་ལ་ཕན་ན་མྱུར་དུ་ཤོག་གསུངས་པས་བྱོན་པ་ན།
ང་ད་ལོ་མེ་ཏོག་ཁྲ་ཆིལ་བའི་དུས་ལ་འཆི་རྩིས་ཡིན་པ་ལ་མདང་ཞག་གློ་བུར་དུ་རྩ་བསྡུས་པ་ཅིག་བྱུང་། ངེད་འཆི་དུས་ཁྱེད་དང་འཕྲད་དགོས་པ་ལ་མ་བསླེབས་པས། ང་དུས་ཀྱི་འཁོར་ལོའི་རྣལ་འབྱོར་བ་ཡིན།
ཁྱེད་ཀྱིས་བརྟུངས་ན་ངས་བསྲིངས་པ་ཆོག་སྙམ་དུ་རླུང་སྦྱོར་འགའ་བྱས་པས་རྩ་སོར་ཆུད་དེ་འཆི་བ་བླུས་བདོག་གསུང་། སྐུ་ཁམས་བཟང་ཞིང་ཕྱག་རྩ་བདེན་གཤེགས་པའི་རྟགས་ཅི་ལགས་ཞུས་པས། རླུང་སེམས་ལ་དབང་ཐོབ་པ་འགྲོ་བ་ལ་རྟགས་ཅི་དགོས།
དོ་ཞག་ངས་བར་དོར་ཕྱིན་

ནས་འཇིག་རྟེན་གྱི་ཁམས་མང་པོའི་བར་དོའི་སེམས་ཅན་ཚད་མེད་པ་བསྒྲལ། སངས་རྒྱས་ཀྱི་ཞིང་མང་པོ་བལྟས་ཤིང་། བདེ་བ་ཅན་དང་། དགའ་ལྡན་དང་། ཤམྦྷ་ལར་ཡང་ཕྱིན། བདེ་བ་ཅན་ན་རིན་པོ་ཆེའི་པདྨོ་ཁ་བྱེ་བ་སོགས་སྐྱེ་སྒོ་མང་པོ་གདའ་ཡང་།
མཚན་ཉིད་ཀྱི་དུས་ནས་བྱམས་པའི་དྲུང་དུ་སྒྲོ་འདོགས་གཅད་སྙམ་ནས་འདུག་པ་དྲག་པོས་རྟེན་འབྲེལ་བསྒྲིགས་ཤིང་། ཁྲོ་ཕུ་བ་དང་དཔོན་སློབ་ཐམས་ཅད་རྟེན་འབྲེལ་འགྲིག་པ་ཅིག་བྱུང་བས།
ང་འདི་ནས་བར་དོ་རིགས་མཐུན་དུ་བྱས་ནས་སེམས་ཅན་དཔག་ཏུ་མེད་པ་བསྒྲལ། དེ་ནས་དགའ་ལྡན་དུ་འགྲོ་གསུང་ནས་བྱང་སེམས་པ་གདན་སར་བསྐོས། བྱང་སེམས་སྐུ་ཁམས་འཁྲུགས་པ་ན། ང་འགྲོ་བའི་ཚེས་ཡིན་ཏེ།
ང་སོང་ན་དེའི་རྐྱེན་གྱིས་ཁྱེད་ཀྱང་འགྲོངས་པར་འདུག་པས། ཁམས་སོས་ཀྱི་བར་དུ་ངས་བསྡད་དོ༎ གསུང་ནས་ཞག་ཉི་ཤུ་ལྷག་ཏུ་ཉིན་རེ་བཞིན་ཆོས་ཟབ་མོའི་འབེལ་གཏམ་མཛད། དོན་གཅིག་པ་ཆུ་གླང་དཔྱིད་འབྲིང་ཉི་ཤུ་ལྔའི་ཐོ་རངས་བྱང་སེམས་པ་ལ་རྡོ་རྗེ་སློབ་དཔོན་དུ་དབང་བསྒྱུར་བའི་ཆོ་གས་རྡོ་རྗེ་དྲིལ་བུ་གནང་ནས།
ཁྱེད་ཀྱི་ཁམས་ནི་སོར་ཆུད་འདུག ད་ང་འགྲོ་བ་ཡིན། རོ་འདི་ཤི་མ་ཐག་བསྲེགས་ཀྱང་ཆོག
ང་རོའི་ནང་དུ་འོད་གསལ་བསྒོམས་ཞིང་བསྡོད་བྱ་བའི་ལུགས་མིན། ཀུན་སྤངས་ཀྱི་བྱ་བ་མཐར་ཕྱིན།

དགའ་སྤྲོ་དང་བཅས་པས་གསོལ་བ་ཐོབ་གསུང་སྟེ་མྱ་ངན་ལས་འདས་སོ༎དེ་ནས་ཞག་བདུན་ན་སྐུ་གདུང་ཞུ་བས་དུས་འཁོར་ལ་སོགས་པའི་རྟེན་མང་པོ་དང་། རིང་བསྲེལ་ཡུངས་འབྲུ་ལྟ་བུའི་ཕུང་བོར་གྱུར། དགེ་འདུན་ཁྲི་ཕྲག་གཅིག་འདུས་ཏེ་སྒྲུབ་པ་བྱས།
སྐྱིད་ཕུག་ཏུ་སྐུ་འབུམ་དང་། དགའ་ལྡན་དུ་སྐུ་འབུམ་ཆེ་བ་དང་སྐུ་གདུང་རིན་པོ་ཆེ་བཞེངས་སོ༎ལ་སྟོད་པ་དབང་ཕྱུག་རྒྱལ་མཚན།རྗེ་འདི་ལ་སློབ་མའི་ཚོགས་རྒྱ་མཚོ་ལྟ་བུ་ལས་ཡོངས་སུ་གྲགས་པ་ནི།
ཁྲོ་ཕུ་རིན་པོ་ཆེ་བསོད་ནམས་སེང་གེ འཇམ་དབྱངས་བཞི་ཐོག་པ། ཀུན་སྤངས་གྲགས་རྒྱལ་བ། འཇམ་དབྱངས་འཁོན་སྟོན་ཐུགས་རྗེ་རིན་ཆེན་སོགས་ས་སྐྱ་བའི་ཆེན་པོ་རྣམས་དང་།
བྱང་སེམས་རྒྱལ་བ་ཡེ་ཤེས། ལ་སྟོད་པ་དབང་རྒྱལ། མུན་མེ་བྲག་ཁ་བ། སྲོན་པ་ཀུན་རྒྱལ་རྣམས་ལ་ཀུན་སྤངས་བུ་བཞིར་གྲགས་པ་དང་། ཤེས་རབ་འབུམ། ཀུན་མཁྱེན་འཕགས་འོད། མཁས་བཙུན་ཡོན་ཏན་རྒྱ་མཚོ།
བུ་ཆེན་རིན་ཆེན་དཔལ་བཟང་རྣམས་ལས།ལ་སྟོད་པ་དབང་ཕྱུག་རྒྱལ་མཚན་ནི། བསྒོམས་པས་འཛིན་པའི་ཡན་ལག་མན་ཆད་གྲུབ། བར་དགེ་དང་མཐར་དགེ་ལ་བླ་མའི་ཞལ་ཤེས་ཁོ་ན་ལས་འབྱུང་བའི་ཁྲིད་ཡིག་ཁྱད་པར་ཅན་མཛད།
མང་པོའི་བོགས་འདོན་པ་དང་གེགས་སེལ་བ་ལ་ཤིན་ཏུ་མཁས།

དེའི་མན་ངག་གི་ཡིག་འཇོག་ཀྱང་མང་དུ་མཛད། གྲུབ་ཐོབ་ཀྱི་སློབ་མ་ཡང་མང་དུ་བྱུང་བ་ལས། མཁན་ཆེན་རིན་ཚུལ་བ། ཆོས་ཀྱི་རྒྱལ་མཚན། འཁྲུལ་ཞིག་པ། བདག་གི་བླ་མ་དུས་འཁོར་ཞབས་པ་སྟེ་ལ་སྟོད་ལུགས་ཀྱི་བརྒྱུད་པའོ༎མུན་མེ་བྲག་ཁ་བ་གྲགས་པ་སེང་གེམུན་མེ་བྲག་ཁ་བ་གྲགས་པ་སེང་གེ་ནི།
གཡས་རུ་བྱང་གི་རྒྱལ་སྡེ་ཐང་མཁར་དུ་བརྒྱ་དཔོན་འོད་ལྡན་གྱི་སྲས་སུ། ཤིང་མོ་ལོས་ལ་འཁྲུངས། གདུང་རུས་གླན།
ཁྲོ་ཕུ་རིན་པོ་ཆེ་ལས་རབ་ཏུ་བྱུང་། མཁན་པོ་དེ་ཉིད་དང་། ལས་སློབ་དབུ་མ་བ་ཤེར་འབུམ། གསང་སྟོན་བུ་སྟོན་སེང་གེ་འོད་ཀྱིས་མཛད་དེ་བསྙེན་པར་རྫོགས། ས་སྐྱར་ཕྱ་རུ་བ་སེང་གེ་དཔལ་ལས་སྡེ་སྣོད་མང་དུ་གསན་ཅིང་སྦྱངས།
ཀུན་སྤངས་ཆེན་པོ་དང་། བྱང་སེམས་རྒྱལ་ཡེ་ལ་སྦྱོར་དྲུག་གི་ཁྲིད་དབང་དང་བཅས་པ་གསན། རྒྱུད་གསུང་བར་ཞུས་པས་རོང་དུ་སོང་གསུང་བ་བཞིན་བྱོན་ཏེ། རྒྭ་ལོའི་སྲས་སྐྱེ་མེད་གྲུབ་པ་ལ་རྒྱུད་འགྲེལ་ཆ་ལག་དང་བཅས་པ་གསན་ནས།
གཡའ་ལུང་གི་རི་ཁྲོད་དུ་སྒྲུབ་པ་གཙོ་བོར་མཛད། འདི་ལ་རྒྱུད་འགྲེལ་གྱི་བཤད་པ་དང་། ཁྲིད་ཀྱིས་སློབ་མ་མང་པོ་རྗེས་སུ་བཟུང་། ཕྱིས་ལོ་སྤེ་བ་དཀོན་བཟང་གིས་སྦྱིན་བདག་བྱས་ནས།
མུན་མེ་བྲག་ཁར་ཕེབས་ཏེ། བྲག་རྩེ་ན་སྤེའུ་ཅིག་ཡོད་པའི་སྒོ་བརྩིགས་ནས། དཀྱུས་གཅིག་ལ་དུས་འཁོར་གྱི་བསྙེན་པ་དང་།

སྦྱིན་བསྲེག་འབུམ་ཕྲག་བཅུ་མཛད་པས་མེ་ལྕེ་རིན་པོ་ཆེའི་རྣམ་པར་འབར་བ་སོགས་མཚན་མ་ཁྱད་པར་ཅན་བྱུང་། ཞག་རེ་ལ་ལུས་སྦྱོངས་ལན་དྲུག་རེ་མཛད། སྦྱོར་དྲུག་དམར་ཁྲིད། གཅོད། གཟེར་ལྔ་རྣམས་ལ་ཁྲིད་ཆེན་བཞིར་མིང་བཏགས་ནས་གཙོ་བོར་སྐྱོང་།
དབྱར་མཚམས་དུས་རྒྱུན་གཅོད་ལ་བཞུགས། མངོན་པར་ཤེས་པ་མངའ་བས་ས་སྐྱ་བའི་བདེ་དོག་ཐམས་ཅད་ལུང་བསྟན་པ་བཞིན་བབས། ཕྱག་ཏུ་ཡོ་བྱད་བྱུང་ཚད་ཇོ་མོ་ནང་།
རོང་། ཁྲོ་ཕུ་རྣམས་སུ་འབུལ། ཁྲིད་ཡིག་ངོ་སྤྲོད་དང་བཅས་པ་མཛད། གྱ་དགུ་པ་ཆུ་མོ་ལུག་གི་ལོ་ལ་གཤེགས་ཏེ་གདུང་སྦྱངས་པས་རིང་བསྲེལ་གྱི་ཕུང་བོར་གྱུར་ཏོ༎ དེས་བང་མོ་ཞུ་བ་གཞོན་ནུ་དཔལ་ལ་ཁྲིད་སྐོར་མཐའ་དག་གནང་ཞིང་།་
དེ་གཉི་ག་དཔལ་ལྡན་བླ་མ་དམ་པས་དབང་དང་ཁྲིད་གསན་ནོ༎ ༎སྲོན་པ་ཀུན་རྒྱལ་བ།སྲོན་པ་ཀུན་རྒྱལ་བ་ནི་ཧོར་རྒྱལ་བོའི་བུ་གུར་ཆེ་ཡིན་པ། ཆོས་རྒྱལ་འཕགས་པས་དབང་ཡོན་ལ་འདི་ཕུལ་གསུངས་ནས་བཞེས།
རབ་ཏུ་ཕྱུང་ནས་ཕྱག་ཕྱིར་ཁྲིད་དེ་སྡེ་སྣོད་ཀྱི་སློབ་གཉེར་ལ་བཅུག ཆོས་དང་གདམས་པ་མང་དུ་གནང་། འཕགས་པ་ཞི་བར་གཤེགས་པ་དང་། ཀུན་སྤངས་ཆེན་པོའི་ཞབས་ལ་གཏུགས་ཟབ་ལམ་ཞུས་ཏེ་བསྒོམས་པས་ཏིང་ངེ་འཛིན་ཕུལ་དུ་བྱུང་བ་འཁྲུངས།
ར་ས་རིན་

ཆེན་གླིང་དུ་ཤ་ཝ་ར་ལ་བསམ་གཏན་གྱི་ཁྲིད་དང་། སྟོང་གཟུགས་ཀྱི་སྤྱན་རས་གཟིགས་ལ་གེགས་སེལ་གསན་པས་མན་ངག་ལ་མངའ་བརྙེས། རླུང་སེམས་ལ་དབང་ཐོབ། སྦྱོར་དྲུག་ཀྱང་སྲོན་ལུགས་ཞེས་གཞན་དང་ཅུང་ཟད་མི་འདྲ་བས་གཞན་དོན་མཛད་དེ་མཁའ་སྤྱོད་དུ་གཤེགས་སོ༎སྲོན་པ་ཆོས་དཔལ་བཟང་པོ།དེའི་སློབ་མ་སྲོན་པ་ཆོས་དཔལ་བཟང་པོ་ནི།
ཤ་བ་སྙན་དཀར་སེང་གེ་རྫོང་དུ་བསྒོམས་པས་སོར་བསམས་འབྱོངས། སྲོག་རྩོལ་བཙན་ཐབས་མ་གཙོ་བོར་བཏོན་པས་སྲོག་ཐུར་འདྲེས་རྩ་དྲལ་ཏེ།
འཛིན་པའི་ཡན་ལག་གྲུབ་ནས། ཁྲིད་འདྲིའི་སྒོ་ནས་གཞན་ཕན་རྒྱ་ཆེ་བ་མཛད། རི་བོ་རྩེ་ལྔར་མཁའ་སྤྱོད་དུ་གཤེགས་སོ༎མཁན་ཆེན་བསོད་གྲགས་པ།དེ་ལ་མཁན་ཆེན་བསོད་གྲགས་པས་གསན་ཏེ།
དེ་ནི་སྙེ་མོ་ཕུ་གསུམ་དུ་ཆུ་མོ་བྱ་ལ་འཁྲུངས། བཅུ་དགུ་པ་ལ་མཁན་པོ་དཀོན་མཆོག་སྐྱབས་ལས་རབ་ཏུ་བྱུང་། ཉི་ཤུ་པ་ལ་མཁན་པོ་བདེ་བ་དཔལ་བཟང་པོ། ལས་སློབ་དཀའ་བཞི་བ་གྲགས་པ་གཞོན་ནུ།
གསང་སྟོན་གཞོན་ནུ་དར་གྱིས་མཛད་དེ་བསྙེན་པར་རྫོགས། མཁན་སློབ་ལས་ཕར་མངོན་འདུལ་བ་སྤྱོད་འཇུག་སོགས་མང་དུ་གསན། ཁྱད་པར་དུ་རོང་བ་ཤེས་སེང་ལ་དུས་འཁོར་གྱི་དབང་།
སྲོན་པ་ཆོས་དཔལ་བཟང་པོ་ལ་སྦྱོར་དྲུག་གི་ཁྲིད། མཁན་ཆེན་རྒྱལ་མཚན་དཔལ་ལ་སེམས་འགྲེལ་གསུམ་དབང་མདོར་བསྟན་སྦྱོར་དྲུག་ཕྲན་དང་བཅས་པ་

གསན། མཁན་ཆེན་དཀའ་བཞི་བ་ལས་ཐུགས་བསྐྱེད་ཅིང་བློ་སྦྱོང་གསན་པས་ཕྱིས་མཚན་ནས་བརྗོད་པའི་ཚེ་སྤྱན་ཆབ་འབྱིན། ངའི་སེམས་བཟང་བོ་ཁོང་གི་བཀའ་དྲིན་ཡིན་གསུང་། ཀུན་གྱིས་ཀྱང་བྱང་ཆུབ་སེམས་དཔའ་ཞེས་གསོལ།
ཞེ་གསུམ་པ་ལ་ཆོས་ལུང་ཚོགས་པའི་མཁན་པོ་མཛད་དེ་བསླབ་པ་གསུམ་གྱི་བསྟན་པ་རྒྱས་པར་སྤེལ། བླ་མ་གྲགས་པ་དཔལ་ལ་བསྙེན་སྒྲུབ། ཀུན་མཁྱེན་ཆེན་པོ་ལ་དུས་འཁོར་གྱི་དབང་རྒྱུད་བཤད་མན་ངག་དང་བཅས་པ་གསན།
ཁང་བའི་ཀ་བ་འགྱེལ་ཡང་ཐོག་མི་ལྷུང་བ་དང་ཞལ་ཆབ་བཏབ་པ་ཙམ་གྱིས་ལྐུགས་བྱེ་བ་སོགས་བྱིན་བརླབས་ཀྱི་རྣམ་འཕྲུལ་མང་པོ་བསྟན། བདུན་བཅུ་པ་ལ་མཁན་པོ་བསོད་བཟང་བ་གདན་སར་བསྐོས་ཏེ་ཆོས་ལུང་ཉིད་དུ་ཐུགས་དམ་ལ་རྩེ་གཅིག་ཏུ་བཞུགས་པས་སྤྱན་རས་གཟིགས་དང་སྒྲོལ་མ་ཞལ་གཟིགས།
ལྷ་ཀླུ་གནོད་སྦྱིན་གྱི་ཁྲོམ་ཆེན་པོ་ལ་སེམས་བསྐྱེད་གནང་། གྱ་གཅིག་པ་ཆུ་མོ་སྦྲུལ་ལ་མེ་ཏོག་གི་ཆར་དང་བཅས་ཏེ་བདེ་བར་གཤེགས་སོ༎
དེ་གཉི་ག་ལ་དཔལ་ལྡན་བླ་མ་དམ་པས་གསན་ཏོ༎ ༎ཀུན་མཁྱེན་འཕགས་འོད།ཀུན་མཁྱེན་འཕགས་འོད་ནི་མྱང་སྟོད་ཐུ་གུ་དང་ཉེ་བའི་ལ་བེར། ཡབ་རྗེ་བོ་རྡོ་རྗེ། ཡུམ་རྗེ་མོ་རྒྱལ་མཚན་འབུམ་ལ་སྲས་བརྒྱད་ཡོད་པའི་ཐ་ཆུང་ས་ཕོ་འབྲུག་ལ་འཁྲུངས།
བྱིས་པའི་[81b"/>དུས་སུ་ནམ་མཁའ་ལ་སངས་རྒྱས་བྱང་སེམས་མང་པོ་གཟིགས་རླུང་དབུ་མར་ཆུད་པར་འདུག་གསུང་། བཅོ་ལྔ་བ་ལ་ཡབ་དང་མཆེད་ཐམས་ཅད་འདས་ནས།
ཀུན་མཁྱེན་ཆོས་སྐུ་འོད་ཟེར་ལས་རབ་ཏུ་བྱུང་། མཚན་འཕགས་པ་འོད་དུ་བཏགས། བརྟག་གཉིས་དང་ཕར་ཕྱིན་ལ་སྦྱངས་ཤིང་། ཡི་གེ་ལྷ་བྲིས་ཀྱང་མཁས་པར་མཁྱེན། ཉི་ཤུ་པ་ནས་ཉེར་ལྔའི་བར་ལ་ཆོས་སྐུ་བ་ལས་དུས་འཁོར་འབྲོ་ལུགས་ཀྱི་དབང་རྒྱུད་བཤད་ཁྲིད་དང་བཅས་པ།
གསང་འདུས། བདེ་དགྱེས། སྒྱུ་ཐོད་གདན་བཞི། མཉམ་སྦྱོར། ཡོ་ག་ལ་སོགས་པ་ཟབ་ཆོས་རབ་འབྱམས་གསན། ཆོས་ཀྱི་གཏད་སར་དགོངས་ནས་ཞིབ་ཏུ་གནང་།
ཉེར་ལྔའི་མཇུག་ལ་སྣར་ཐང་དུ་མཁན་པོ་སྒྲོ་སྟོན་སྨོན་ཚུལ། ལས་སློབ་རིན་བཟང་། གསང་སྟོན་སངས་རྒྱས་རྒྱལ་པོ་རྣམས་ལས་བསྙེན་པར་རྫོགས་ཤིང་འདུལ་བ་གསན། མུ་གེ་བྱུང་དུས་ལྕེ་ཆུང་གི་བདུད་རྩིའི་བཅུད་ལེན་ཁོ་ནས་སྐུ་འཚོ།
མཛོ་ཕོ་ལྷས་པ། གྲང་པོ་ལུང་པ་དཀོན་གཞོན། ཐུགས་ཤེ། ལྕེ་བློ་ལྡན་སེང་གེ་རྣམས་ལས་ཆོས་མང་དུ་གསན། དབེན་གནས་བྱ་བཏང་དུ་སྐུ་མཚམས་ལ་བཞུགས་པའི་ཚེ།
ཀུན་སྤངས་ཆེན་པོས་འདིར་རྒྱུད་འགྲེལ་ཅིག་དང་དུས་འཁོར་གྱི་ཐང་ཀ་ཞིག་འབྲི་བ་ལ་ཤོག་གསུང་པས་ཇོ་མོ་ནང་དུ་བྱོན་པ་དང་། རྒྱུད་ཀྱི་སྙིང་པོ་གསུང་དབུ་ཚུགས་

འདུག་པས་སྔོན་ལ་འདི་ཉོན་ཅིག་གསུང་། ཐུགས་ལ་བཏགས་པ་ཡིན་སྙམ་ཏེ་ཉན་པ་དང་དེའི་འཕྲོ་ཅུང་མ་ཚར་བ་ལ་ཁྱེད་ཡི་གེ་འདྲི་བ་ཁོ་ན་ལ་བོས་པ་མིན་ད་རེས་ཁྲིད་འདི་ལ་ཞུགས་ཤིག་གསུང་པས་ཁྲིད་ལ་ཞུགས།
བཀའི་འཕྲོ་ལ་རྒྱུན་འཐུང་ནས་ལོ་གསུམ་ལ་ཁྲིད་རྫོགས་པར་མཛད། ཁྱེད་རང་འདོད་ཅིང་མི་བདེ་བ་བྱུང་ན་ཞུ་བ་སུ་བྱུང་གི་ཟླ་ལ་ཤོག་གསུང་ནས་སྔ་ཕྱིར་ཁྲིད་ཚར་བ་ལན་བདུན་ཞུས། ཕྱག་ལེན་ཐམས་ཅད་ལེགས་པར་སྦྱངས།
གསུང་སྒྲོས་རྣམས་ཟིན་བྲིས་སུ་མཛད། འཁྲུལ་འཁོར་དགོས་པ་རྣམས་དཔེ་ཆུང་དུ་བྲིས་ཏེ་ལེགས་པར་གཏན་ལ་ཕབ་ནས་བླ་མ་ཉིད་ལ་བཞུགས་པའི་སྦྱོར་དྲུག་གི་སྐོར་དྲུག་གི་སྐོར་ཐམས་ཅད་མ་ལུས་པར་གསན།
དེའི་དུས་སུ་ད་དུང་བདག་དུས་འཁོར་འདི་ལ་སློབ་གཉེར་ཅིག་བྱེད། སྒྲ་ཚད་ལ་མཁས་པར་གྲགས་ཆེ་བས་དེར་འགྲོ་བར་ཞུ་ཞུས་པས། དེ་ཀུན་ཤེས་རབ་ཆེ་ཡང་ཤེས་རབ་ཀྱི་རྩལ་གྱིས་བཤད་པ་ཡིན་བརྒྱུད་པའི་མན་ངག་དང་མི་ལྡན།
རྭ་འབྲོ་གཉི་གའི་མན་ངག་གི་གཏུགས་ས་ཡིན་པས་རོང་དུ་རྒྱུག་ཅིག་གསུང་པས་བླ་མ་ཤེས་རབ་སེང་གེའི་དྲུང་དུ་བྱོན་ཏེ། དབང་ཞུས་ནས་རྒྱུད་འགྲེལ་ལ་སྦྱངས་པ་མཛད། དཀའ་གནས་ལ་བཤད་པ་གཟབ་པ་བྱུང་ཙ་ན་འཕྲལ་དུ་གླེགས་ཤིང་ལ་ཡི་གེར་བྲིས།
དེའི་འཕྲོ་རྣམས་

ཆོས་ཐོན་པའི་རྗེས་སུ་ཞུས། དེ་ནས་ཡི་གེར་བཏབ་ནས་ཆོས་ཐོག་ཕྱི་མ་ལ་དེ་རྣམས་མཐུན་མི་མཐུན་པ་བལྟས་ཤིང་མཐུན་པ་བྲིས། དཔེ་ཆུང་དགོས་པ་ཐམས་ཅད་ཞིབ་པར་བཀོད། ཕྱག་ལེན་དཀའ་བ་འགག་ཐམས་ཅད་དང་། ཐ་ན་རྡོར་དྲིལ་འཇོག་ལུགས་དང་ཕྲེང་བ་ཁྱེར་ལུགས་ཚུན་ཆད་ལ་དྲི་གཏུག་ཞིབ་པར་མཛད་ནས།
བླ་མའི་གསུང་གིས་ཁྱོད་འཕགས་རྒོད་ཡག་མ་བྱ་བ་རྩ་བ་ལྡུམ་བུ་བཞིན་མ་བཅད་པར་ཡེ་མི་ཉན་པའི་མི་ཡིན་གྱིས།
དྲིས་ཤིག་གསུངས་ནས་ལན་ལེགས་པར་བཏབ། ཆོས་རྡོ་རུས་ཐུག་པ་ཞིག་བསླབ་ན་དྲི་བ་དེ་ལྟ་བུ་དགོས་པ་ཡིན། གཞན་ང་རང་ལས་མཁས་པ་ཀ་ངའི་རྩར་ཡོང་གི་འདུག དྲི་བ་དེ་ལྟ་བུ་བྱེད་པ་རང་མ་བྱུང་གསུངས་ནས་མཉེས་ཚོར་ཆེན་པོ་ཡང་མཛད།
ཤམ་འབར། ཁྲོ་དགོན། ཤར་དགོན། གནམ་རྩེ་ལྡང་། གནས་མོ་ཆེ་ལ་སོགས་གང་དུ་བཞུགས་པར་ཕྱག་ཕྱིར་འབྲངས་ནས་རྒྱུད་འགྲེལ་མན་ངག་དང་བཅས་པའི་དོན་ལ་ཞུ་གཏུག་མཛད། ཁྲིད་ཞུས་པས་ཉམས་རྟོགས་ལ་བོགས་ཐོན།
གཞན་ཡང་དབང་མདོར་བསྟན། སྒྲོམ་ལྡེ། མན་ལུངས་པའི་སྦྱོར་དྲུག་སོགས་གསན། ཀུན་སྤངས་པ་གཤེགས་རྗེས་ཇོ་མོ་ནང་དུ་བྱོན་པས། བྱང་སེམས་རྒྱལ་ཡེས་ཀྱིས་དབོན་པོ་རྣམས་སྤྲད་ནས་དུས་འཁོར་གྱི་སློབ་གཉེར་ཁྲིད་དུ་བཅུག
དེར་དུས་འཁོར་ལ་མཁས་པའི་དགེ་བཤེས་མང་དུ་

ཐོན། བྱང་སེམས་པ་ལའང་དུས་འཁོར་གྱི་དབང་རྒྱུད་སྙིང་། མཚན་བརྗོད་འགྲེལ་པ་སོགས་མང་དུ་གསན། གཞན་ཡང་གྲགས་ཆེན་པ། གྲགས་དཔལ་བ། བསོད་མགོན་པ། སྣུར་ཆོས་འཕགས་རྒྱལ་མཚན་རྣམས་ལའང་ཆོས་མང་དུ་གསན།
སྟོད་ཕྱོགས་ཀྱི་དགེ་བཤེས་རྣམས་ལ་ཉིན་རང་བཤད་པ་དང་། མཚན་རངས་དབང་མཛད་ཀྱང་། འཇིག་རྟེན་བློས་བཏང་ནས་སྒྲུབ་པ་མཐར་འདོན་པ་དང་། པོ་ཏི་རྐང་བཙུགས་ནས་སློབ་གཉེར་རྡོ་རུས་ཐུག་པ་བྱེད་པ་མང་པོ་མ་བྱུང་བས་ཐུགས་ཕྱུང་སྟེ།
མྱང་སྟོད་སྐྱིལ་མཁར་ལྟེ་གུད་ཀྱི་ཕུར་སྤེའུ་ཆུང་གཅིག་པ་ཞིག་ཏུ་སྐུ་མཚམས་དམ་པོ་ལ་བཞུགས་སོ༎ དེའི་ཚེ་དེ་ལ་བུ་སྟོན་ཐམས་ཅད་མཁྱེན་པས་གསན་ཏེ་དེའི་རྣམ་པར་ཐར་པ་ནི་རྭ་བའི་སྐབས་སུ་བརྗོད་པར་འགྱུར་རོ༎
༎བླ་ཆེན་རིན་ཆེན་དཔལ་བཟང་།བླ་ཆེན་རིན་ཆེན་དཔལ་བཟང་པོ་ནི། གཡའ་ལུང་དཔེ་ལྔར་བྱི་བ་ལ་འཁྲུངས། གདུང་ཕྱར། གཞོན་ནུ་ལ་ཆོས་རྒྱལ་འཕགས་པ་ལ་ཐུགས་བསྐྱེད་གསན།
སྤྱི་བོ་ལྷས་པའི་མཁན་པོ་ཤེས་རབ་རྒྱལ་མཚན་ལས་རབ་ཏུ་བྱུང་། མཁན་པོ་དེ་ཉིད་དང་། ལས་སློབ་བསོད་ནམས་འབུམ། གསང་སྟོན་ཐུབ་པས་མཛད་དེ་བསྙེན་པར་རྫོགས། བྲག་རམ་དུ་དབུས་པ་ཤེས་རབ་འབུམ་ལ་ཕར་ཚད་དབུ་མ་རིགས་གཏེར་རྣམས་

གསན། སྤྱི་བོ་ལྷས་སུ་འཆད་ཉན་མཛད། ཇོ་མོ་ནང་དུ་ཀུན་སྤངས་ཆེན་པོ་ལ་སྦྱོར་དྲུག་གསན་ཏེ་སང་དངོས་གཞི་ལ་འཇུག་པའི་ནུབ་མོ་གནས་པོ་དང་གསུང་གླེང་མཛད་ཅིང་། ཕར་ཕྱིན་དང་སྦྱོར་དྲུག་ས་མཚམས་དང་སྒོམ་ཚུལ་འདྲ་བར་འདུག་གསུངས་པས།
སང་ཆོས་ལ་བྱོན་དུས་ཁྱེད་གཉིས་ཕར་ཕྱིན་དང་སྦྱོར་དྲུག་མཚམས་སྦྱོར་བ་ལས་བསྒོམས་ན་རང་ཁེ་ཆེ་བ་ཡིན་ཏེ་གསུང་དུ་བྱུང་། བསྒོམས་པས་རྟགས་རྣམས་རྫོགས་པར་འཁྲུངས།
དེ་ནས་སྒྲོ་སྨོན་ཅན་གྱི་གདན་སར་བཞུགས། ལྷག་པའི་ཚུལ་ཁྲིམས་གཙང་། བྱང་ཆུབ་ཀྱི་ཐུགས་འབྱོངས། ཡི་དམ་གྱི་བསྐྱེད་རིམ་བརྟན། བླ་མ་དོན་ཡོད་རྒྱལ་མཚན་དཔལ་བཟང་པོ་སོགས་མི་ཆེན་པོ་མང་པོའི་བླ་མ་མཛད།
ཕག་ལོ་ཧོར་ཟླ་བཞི་པའི་ཉེར་གཉིས་ལ་གཤེགས་སོ༎ དེ་ལ་དཔལ་ལྡན་བླ་མ་དམ་པས་གསན་ཏོ༎ ༎༡༡ བྱང་སེམས་རྒྱལ་བ་ཡེ་ཤེས།ཀུན་སྤངས་ཆེན་པོའི་ཐུགས་སྲས་ཀྱི་མཆོག་བྱང་སེམས་རྒྱལ་བ་ཡེ་ཤེས་ནི།
ཡུལ་ཁམས་ཀྱི་རྟའི་རྔོ་མདོར། ཡབ་ཡོན་ཏན་ཤེས་རབ། ཡུམ་བཟང་མོ་ཞེས་པའི་སྲས་སུ་མེ་མོ་སྦྲུལ་ལ་འཁྲུངས། ཆུང་ངུའི་དུས་སུ་ཆོས་རྗེ་ཀརྨ་པ་ཤིས་ཕ་དེ་མི་འདོད་བཞིན་དུ་བླངས་ནས། བློ་གྲོས་སེང་གེ་དང་།
མདོག་ཤཱཀྱང་བྱང་ཆུབ་ལས་རབ་ཏུ་བྱུང་། ཀརྨ་པ་ཤི་ལ་ཀརྨ་པའི་ཆོས་སྐོར་མཐའ་དག་གསན། དེ་

ནས་དབུས་སུ་ཕེབས་ནས་མཚུར་ཕུར་ཀརྨ་པའི་གསོལ་ཀ་པ་ཡང་མཛད། ཀརྨ་པའི་རི་ཁྲོད་འགྲིམ་ཞིང་རྩེ་གཅིག་ཏུ་བསྒོམས་ཤིག་དོན་གཉིས་འགྲུབ་པོ་ཞེས་ལུང་བསྟན། དེ་ནས་གསང་ཕུར་འོད་ཟེར་མགོན་པོ་དང་། ཟུལ་ཕུ་བ་བསོད་ནམས་རིན་ཆེན་ལས་བསྙེན་པར་རྫོགས་ཤིང་།
མདོ་རྩ། ཕར་ཕྱིན། སྤྱོད་འཇུག་རྣམས་གསན། གཡའ་ལུང་པ་ལས་བྱམས་པའི་ཆོས་ལྔ། མངོན་པ། ལམ་རིམ་གསན། ཆོས་རྒྱལ་འཕགས་པ་ལས་སེམས་བསྐྱེད། བདེ་མཆོག
མཱ་ཡཱ་སོགས་གསན། འཇམ་དབྱངས་བཞི་ཐོག་པ་ལས་དུས་འཁོར་རྒྱུད་འགྲེལ། འཕགས་སྐོར། བདེ་དགྱེས། འཇིགས་བྱེད། རིགས་ཚོགས་རྣམས་གསན། དུས་འཁོར་བ་ཡེ་ཤེས་རིན་ཆེན་ལ་དུས་འཁོར་རྒྱུད་འགྲེལ་གསན།
ཁ་ཆེ་པཎྜི་ཏ་བི་མ་ལ་ཤྲཱི། གྲུབ་པ་དཔལ། གྲགས་ཆེན་པ་སོགས་བླ་མ་མང་པོ་ལས་སྡེ་སྣོད་རྒྱུད་སྡེའི་བཀའ་ལུང་ཕལ་ཆེ་བ་གསན། ཁྱད་པར་ཇོ་ནང་དུ་ཀུན་སྤངས་ཆེན་པོ་གཙོ་བོར་བསྟེན་པས། དུས་འཁོར་སོགས་ཆོས་རྣམས་བུམ་པ་གང་བྱོའི་ཚུལ་དུ་གནང་།
མངོན་ཤེས་ལྔ་གྲུབ། ང་བདུན་པ་ལ་ཇོ་མོ་ནང་གི་གདན་སར་བཞུགས་ནས་ཆོས་འདི་གཙོ་བོར་བཏོན་པའི་འཕྲིན་ལས་རྒྱས་པར་མཛད། དགའ་ལྡན་པ་ཀུན་བསོད་ལ་སོགས་པ་དགེ་བའི་བཤེས་གཉེན་ཆེན་པོ་མང་པོ་དང་།
དཔོན་ཆེན་

བྱང་རྡོར་ལ་སོགས་པའི་མི་ཆེན་པོ་རྣམས་ཀྱིས་ཀྱང་ཞབས་ལ་གཏུགས། མདོ་སྡེ་ལུང་སྦྱོར་ཆེ་ཆུང་། རྒྱུད་སྡེ་ལུང་སྦྱོར་ཆེ་ཆུང་རྡོ་རྗེ་ཐེག་པའི་བཅུད་ལེན་སོགས་བསྟན་བཅོས་ཡང་མང་དུ་མཛད། མཐར་གཙང་བོ་བརྒལ་སྟེ་ཆོས་དབྱིངས་ཕུག་མོའི་གནས་སུ་རྩེ་གཅིག་ཏུ་སྒྲུབ་པ་ལ་བཞུགས།
རེ་བཞི་པ་ལྕགས་པོ་སྤྲེའུ་ལ་མཁས་བཙུན་པ་གདན་སར་བསྐོས་ནས། དཔྱིད་ཟླ་ར་བའི་ཚེས་བཅུ་ལ་གཤེགས། སྟེང་ཕྱོགས་འོག་མིན་གྱི་ལྷ་གནས་ན་བཞུགས་སོ་ཞེས་ཀརྨ་པ་རང་བྱུང་རྡོ་རྗེ་གསུང་ངོ་༎
རྗེ་འདི་ཉིད་ལ་རྒྱུད་འཆད་པ་ལ་མཁས་པ་དང་། སྦྱོར་དྲུག་ལ་མྱོང་རྟོགས་ཐོབ་པའི་སློབ་མ་གྲངས་མེད་ཅིང་ཕྱིར་མི་ལྡོག་པའི་ས་ཐོབ་པ་ཡང་བརྒྱ་ཕྲག་མང་དུ་བྱུང་བ་ལས།
མཆོག་ཏུ་གྱུར་པ་ནི། སྟག་ལུང་པ་རཏྣ་ཀ་ར། ཤ་གྲགས་སེང་བ། གྲུབ་ཐོབ་དར་ཡུལ་བ། མཁས་བཙུན་ཡོན་ཏན་རྒྱ་མཚོ་དང་བཞི་ལས། སྟག་ལུང་པ་རཏྣ་ཀ་ར་ནི། ཇོ་མོ་ནང་དུ་བྱོན་ནས་བྱང་སེམས་པ་ལ་སྦྱོར་དྲུག་དང་རྒྱུད་འགྲེལ་རྫོགས་པར་གསན་པས།
ཏིང་ངེ་འཛིན་གྱི་སྒོ་དཔག་མེད་བྱེ། སློབ་མ་མང་པོ་སྦྱོར་དྲུག་གིས་ཁྲིད་པར་མཛད་དོ༎ ༎ཞྭ་དམར་ཅོད་པན་འཛིན་པ་ཤ་གྲགས་སེང་།ཞྭ་དམར་ཅོད་པན་འཛིན་པ་ཤ་གྲགས་སེང་བ་ནི།
སྤོམ་པོར་གྱི་སའི་ཆར། ཕ་ཚན་ཤ་འབུ་གཉིས་ལས་ཤ། གདུང་དབྲད་གུ ཡབ་སྟག་ཆུང་། ཡུམ་ཨ་རྒོད་ཀྱི་སྲས་སུ་ཆུ་མོ་ལུག་ལ་འཁྲུངས། ཁེང་ཡེ་ཤེས་སེང་གེ་ལས་རབ་ཏུ་བྱུང་ཞིང་

གདམས་པ་མང་པོ་མནོས། ཁམས་ནས་དབུས་སུ་ཕེབས་ཏེ་གསང་ཕུར་འཇམ་དབྱངས་ཤཱག་གཞོན་དང་། བློ་གྲོས་མཚུངས་མེད་ལས་མཚན་ཉིད་ཀྱི་སྡེ་སྣོད་ལེགས་པར་སྦྱངས། ཆོས་རྗེ་རང་བྱུང་རྡོ་རྗེ་ལ་ཆོས་དྲུག་ཞུས་པས་ཉམས་རྟོགས་ཀྱི་རྩལ་ཐོན།
ཨྱོན་དུ་འབྱོན་པར་དགོངས་ཏེ་གཙང་ཕྱོགས་ལ་བྱོན། ཇོ་མོ་ནང་དུ་བྱང་སེམས་པ་དང་མཇལ། ང་ཀརྨ་པའི་གྲ་བ་ཡིན། མིང་གྲགས་པ་སེང་གེ་ཟེར། ད་ཨོ་རྒྱན་དུ་འགྲོ་བ་ལགས་ཞུས་པས།
རྒྱ་གར་གྱི་བསྟན་པ་ནུབ། ཏུ་རུཥྐའི་བར་ཆད་འོང་བསམ་འབྱོན་གསུང་། དད་པ་ཆེར་སྐྱེས་ཏེ་དུས་འཁོར་གྱི་དབང་དང་། སོར་བསྡུད་ཞུས་ནས་བསྒོམས་པས་རྟགས་རྣམས་རྫོགས་པར་བྱུང་བ་སོགས་ཞུས་པས།
རྗེས་དྲན་ལ་སླེབས་ནས་གདའ། ཅིག་ཆར་བའི་རིས་སུ་འདུག་གསུང་། དེ་ནས་བྱང་སེམས་པ་ཆོས་དབྱིངས་ཕུག་མོའི་བྲག་ཏུ་བཞུད་པའི་ཕྱག་ཕྱིར་བྱོན། ལོ་གཅིག་བཞུགས་པས་སྦྱོར་དྲུག་གི་ཁྲིད་རྫོགས་པར་གནང་ཞིང་།
རྒྱ་གཞུང་མང་པོའི་ལུང་དང་། གཞན་ལ་སྟོན་ཅིག་པའི་བཀའ་གཏད་ཀྱང་ཐོབ། སྒྲོལ་མས་ཀྱང་ཨྱོན་དུ་མི་བགྲོད་པའི་ལུང་བསྟན་བྱུང་བས། འབྱོན་པའི་སྒྲོས་པ་བཅད། དེ་ནས་མི་ལའི་རྫོང་དྲུག་ལ་ཐེགས་པའི་ལམ་དུ་དཔང་ལོ་ལ་དོན་དམ་བསྙེན་པ་གསན།
ས་སྐྱའི་གོང་གི་འདྲི་ལྕམ་བྱ་བའི་རི་ཁྲོད་ཅིག་ན་ཁམས་པ་སྦྱོར་དྲུག་པ་ལས་རྒྱ་མཛད་

པས་སྐུ་མདངས་ཤིན་ཏུ་ལེགས་པ་ཅིག་ལ་རྩ་རླུང་གི་གདམས་པ་ཁ་ཡར་གསན། དེ་ནས་བདེ་ཆེན་དུ་ཆོས་རྗེ་རང་བྱུང་བ་ལ་ནང་བརྟག་རྒྱུད་གསུམ་སོགས་མང་དུ་གསན། མཚུར་ཕུར་གནས་ནང་བཏབ་ནས་འགྲོ་དོན་ཡུན་རིང་དུ་མཛད་ཅིང་།
ཆོས་དྲུག་དང་སྦྱོར་དྲུག་ལ་རྟགས་ཐོན་པའི་སློབ་མ་མང་དུ་ཐོན་ཏེ། རེ་བདུན་པ་ས་གླང་དཔྱིད་ཐའི་ཚེས་བཅུ་དགུ་ལ་གཤེགས་སོ༎སློབ་མ་མང་ཡང་བུ་ཆེན་བཞིར་གྲགས་པ་ནི། རྟོགས་ལྡན་མགོན་རྒྱལ་བ།
འཇམ་དབྱངས་ཆོས་རྡོར་བ། གཡག་སྡེ་པཎ་ཆེན། མཁས་གྲུབ་དར་མ་རྒྱལ་མཚན་པ་དང་བཞི་ལས། ཁྱད་པར་དར་རྒྱལ་བ་ལ་ཐུགས་སྲས་ཀྱི་གཙོ་བོར་དགོངས་ཏེ་ཆོས་རྣམས་བུམ་པ་གང་བྱོའི་ཚུལ་དུ་གནང་།
གནས་ནང་གི་གདན་སར་བསྐོས། དེས་ཀྱང་རི་ཁྲོད་ཁོ་ན་འགྲིམ་ཞིང་ཐུགས་དམ་རྩེ་གཅིག་ཏུ་མཛད་པས་རི་ཁྲོད་པར་གྲགས། དེ་ལ་དཔལ་མཁའ་སྤྱོད་དབང་པོས་གསན་ནོ༎ ༎གྲུབ་ཐོབ་དར་ཡུལ་བ།གྲུབ་ཐོབ་དར་ཡུལ་བ་ནི།
དར་ཡུལ་བྱེ་མར་འཁྲུངས། བྱང་སེམས་པ་ལས་གདམས་པ་མནོས་ཏེ་རྒྱ་ནག་རི་བོ་རྩེ་ལྔར་བསྒོམས་པས་གྲུབ་པ་བརྙེས་ནས་བྱང་ཕྱོགས་སུ་བསྟན་པ་སྤེལ་ལོ༎༡༢ མཁས་བཙུན་ཡོན་ཏན་རྒྱ་མཚོ།མཁས་བཙུན་ཡོན་ཏན་རྒྱ་མཚོ་ནི།
གཙང་མདོག་གི་དབེན་པར་སྔགས་པའི་དགོན་པ་མཁར་རྙིང་དུ། ཡབ་ཀུན་དགའ་དཔལ་དང་། ཡུམ་མགོན་སྐྱིད་ཀྱི་སྲས་སུ་ལྕགས་སྤྲེ་ལ་འཁྲུངས། གདུང་ལྷིང་། མཆེད་ལྔའི་ཐ་ཆུང་། བཅུ་གསུམ་པ་

ལ་ཤར་པ་ཡེ་ཤེས་རྒྱལ་མཚན་ལ་དགེ་བསྙེན་མནོས། མཚན་ཡང་ཐུགས་རྗེ་དཔལ་དུ་བཏགས། བཅོ་ལྔ་པ་ལ་མདར་དུ་མདར་བྱང་སྐྱབས་ཀྱི་གྲ་སར་བྱོན། སྦྱང་སྟོན་རྡོ་རྗེ་རྒྱལ་མཚན་གྱིས་མཁན་པོ། ཡོན་ཏན་དཔལ་གྱིས་སློབ་དཔོན་མཛད་དེ་རབ་ཏུ་བྱུང་།
མཚན་ཐུགས་རྗེ་རྒྱལ་མཚན་དུ་བཏགས། མངོན་པ་ཀུན་ལས་བཏུས། རྣམ་ངེས། རིགས་གཏེར་རྣམས་མཁས་པར་སྦྱངས། དེ་ནས་ས་སྐྱར་བྱོན་ཏེ་འཇམ་དབྱངས་བཞི་ཐོག་པ་ལ་གཏུགས།
ཁོང་གིས་བུ་སྟོན་ཀུན་བཟང་དཔལ་ལ་སྤྲད། ཕར་ཕྱིན་འཇམ་གསར་ལུགས་སློབ་ཏུ་བཅུག་པས་འཕྲལ་དུ་མཁྱེན། བཞི་ཐོག་པ་མཉེས་ཏེ། དེ་རིང་ཆོས་ཁྲི་ཁར་འབུལ་བ་གང་བྱུང་ཡང་ཁྱེད་ལ་སྟེར་བས་ངའི་ཆོས་ཁྲིའི་སྟེང་དུ་བསྡོད།
འབུལ་བ་ཆེ་ཆུང་ཁྱེད་རང་གི་བསོད་ནམས་ལ་རག་ལས་སོ་གསུང་པ་ལ། དེར་ཁམས་པ་གཅིག་གིས་དབུ་ཞྭ། གསོལ་ཞལ་སྡེར། བེར་ཐུལ། ཇ་སྡུམ། གོས་ཕྱི་ནང་། པར་ཐང་ཁྲ་བོ། མཛོ་སོགས་འབུལ་བ་བྱུང་བས་སྐུ་བསོད་ཆེ་བར་གྲགས་སོ༎
བཞི་ཐོག་པའི་དྲུང་དུ་ཕྱི་ནང་གི་རྒྱུད་སྡེ་མང་དུ་གསན། དུས་འཁོར་བ་ཡེ་ཤེས་རིན་ཆེན་རྒྱ་ཡུལ་ལ་འབྱོན་པའི་ཕྱག་ཕྱིར་བྱོན་ཏེ། ལོ་ངོ་བཞི་ལ་ས་སྐྱར་ཕེབས།
བཞི་ཐོག་པ་ལ་དུས་འཁོར་རྒྱུད་འགྲེལ་དབང་དང་བཅས་པ་དང་། བརྟག་གཉིས་ཕྲན་དང་བཅས་པ་གསན། གྲུབ་པ་དཔལ་

བཟང་པོ་ལས་ཀྱང་ཕྱག་ལེན་རྣམས་བསླབས། དེ་ནས་སུམ་ཅུ་བ་ལ་ཇོ་མོ་ནང་དུ་ཀུན་སྤངས་ཆེན་པོའི་ཞབས་ལ་གཏུགས་ཏེ། སྦྱོར་དྲུག་གི་ཆོས་ཚན་བརྒྱ་ལྷག་པ་གསན། རྒྱུད་འགྲེལ་སོགས་ཀུན་སྤངས་པ་དང་། བྱང་སེམས་པ་ལ་མངའ་བའི་ཆོས་རྣམས་བུམ་པ་གང་བྱོའི་ཚུལ་དུ་མཁྱེན།
མང་དུ་གསན་པས་ཡོན་ཏན་རྒྱ་མཚོར་བཏགས། སོ་བདུན་པ་ལ་བླ་བྲང་བཞི་ཐོག་ཏུ་འཇམ་དབྱངས་ཆེན་པོས་མཁན་པོ། ཞང་ཀུན་སྤངས་ཆེན་པོས་ལས་སློབ།
ཤར་བ་ཡེ་ཤེས་རྒྱལ་མཚན་པས་གསང་སྟེ་སྟོན་པ་མཛད་ནས་བསྙེན་པར་རྫོགས། རེ་གཅིག་པ་ལ་ཇོ་ནང་གི་གདན་ས་མཛད་དེ། སྡེ་སྣོད་འཛིན་པའི་ཚོགས་ཆེན་པོ་ལ། དུས་ཀྱི་འཁོར་ལོའི་དབང་རྒྱུད་འགྲེལ་མན་ངག་གནང་བ་སོགས་ཕྲིན་ལས་རྒྱ་ཆེར་བསྐྱངས།
མངོན་པར་ཤེས་པ་སོགས་མངོན་པར་རྟོགས་པའི་ཡོན་ཏན་མང་པོ་མངའ། རེ་བདུན་པ་ལ་ཀུན་མཁྱེན་ཆེན་པོ་གདན་སར་བསྐོས་ཏེ། སྤྱིར་ལོ་སུམ་ཅུ་རྩ་བརྒྱད་ཀྱི་བར་དུ་ཇོ་མོ་ནང་ཉིད་དུ་བཞུགས་ནས།
རེ་བརྒྱད་པ་མེ་མོ་ཡོས་ཐ་སྐར་ཟླ་བའི་ཚེས་བརྒྱད་ལ་མ་ཉེལ་བ་མེད་པར་ས་གཡོ་བ་དང་། མེ་ཏོག་གི་ཆར་འབབ་པ་སོགས་ངོ་མཚར་བའི་ལྟས་དང་བཅས་ཏེ་བདེ་བར་གཤེགས། གདུང་ཞུགས་ལ་གཞེན་དུས་འོད་ཀྱི་གོང་བུ་རྫ་མ་ཙམ་པ་མང་པོ་ཐོན་ཏེ་ནམ་མཁའ་ལ་འགྲོ་བ་བྱུང་།
རིང་བསྲེལ་རྣམས་སྐུ་འདྲ་

དང་། ཕྱི་རྟེན་རྣམ་རྒྱལ་མཆོད་རྟེན་བཞུགས་སོ༎༡༣ ཀུན་མཁྱེན་དུས་གསུམ་སངས་རྒྱས།དེའི་སྲས་ཀྱི་ཐུ་བོ་ཀུན་མཁྱེན་ཆེན་པོ་ནི། དོལ་པོ་བན་ཚང་དུ་ཡབ་ནམ་སྟོན་ཡེ་ཤེས་དབང་ཕྱུག ཡུམ་ཇོ་གཅམ་ཚུལ་ཁྲིམས་རྒྱན་གྱི་སྲས་སུ་ཆུ་ཕོ་འབྲུག་ལ་འཁྲུངས།
གདུང་རུས་ནམ། བླ་མ་སྐྱི་སྟེངས་པ་ལ་འཇམ་དཔལ་དབང་མོ་ཆེ་ཞུས། མཚན་ཤེས་རབ་མགོན་དུ་བཏགས། བཅུ་པ་ལ་མཁན་ཆེན་བྱང་ཆུབ་སེང་གེ་ལ་ཡང་དག་སོགས་རྙིང་མའི་སྐོར་གསན།
བཅུ་གསུམ་པ་ལ་སྐྱི་སྟེངས་སུ་མཁན་པོ་ཚུལ་ཁྲིམས་སྙིང་པོ་དང་སློབ་དཔོན་ཟེ་ཕུག་པ་ལས་རབ་ཏུ་བྱུང་མཚན་ཤེས་རབ་རྒྱལ་མཚན་དཔལ་བཟང་བོར་བཏགས། དེ་དུས་སྐྱི་སྟོན་འཇམ་དབྱངས་གྲགས་པ་རྒྱལ་མཚན་སྐྱི་སྟེངས་སུ་བྱོན་པ་ལ།
རྡོ་རྗེ་ཕྲེང་བའི་གར་ཐིག་བསླབས་པ་ཚེགས་མེད་པར་མཁྱེན་པས་མཁས་པ་ཆེན་པོ་ཅིག་འོང་བར་འདུག་གསུངས་ནས་ཤིན་ཏུ་དགྱེས། སྐྱི་སྟོན་པ་ཡ་ཚེ་རྒྱལ་པོའི་བླ་མ་ལ་བྱོན་ནས་སླར་གློ་བོར་ཕེབས་པ་གསན་པས།
བཅོ་བརྒྱད་པ་ལ་རང་གཅིག་པུར་དར་ཡུག་འགའ་ཞིག་དང་ཟངས་ཆེ་བ་ཅིག་བསྣམས་ནས་གློ་བོར་བྱོན། སྐྱི་སྟོན་པ་ལ་ཚད་མ་བསྡུས་པ་གསན། སྐྱི་སྟོན་པ་ས་སྐྱར་ཐེགས་རྗེས་ཤེར་བཟང་བ་དང་གཞོན་བཟང་བ་བསྟེན་ནས་ལོ་གཉིས་སུ་རྣམ་རས་ལ་སྦྱངས།
དེ་ནས་ས་སྐྱར་བྱོན་ཏེ་སྐྱི་སྟོན་པའི་དྲུང་དུ་ཕར་ཚད་མངོན་གསུམ་སྤྱོད་

འཇུག་རྡོ་རྗེ་ཕྲེང་རྣམས་ཀྱི་སློབ་གཉེར་དུས་གཅིག་ལ་མཛད། སྐྱི་སྟོན་ཤཱག་འབུམ། བདག་ཉིད་བཟང་པོ་དཔལ། ཏི་ཤྲི་ཀུན་བློ། ནམ་ལེགས་པ། ཤར་བ་སེང་གེ་དཔལ་རྣམས་ལ་ཕར་ཚད་མངོན་གསུམ་རྣམ་འགྲེལ་རིགས་གཏེར་བརྟག་གཉིས་རྣམས་གསན།
ཁྱད་པར་དུ་ཀུན་སྤངས་གྲགས་རྒྱལ་བ་ལ་དུས་འཁོར་གྱི་དབང་སྒྲུབ་སྐོར་གསན། ཉེར་གསུམ་པ་ལ་ས་སྐྱར་ཕར་ཚད་མངོན་གསུམ་གྱི་བཤད་སྟོན་མཛད། དཔྱིད་ཆོས་ཟླ་བ་གཉིས་ལ་ཚོགས་ཆེན་མོའི་ཤར་སྒོའི་སྟེང་ནས།
སྔ་དྲོ་ཕར་མངོན་གཉིས། ཕྱི་དྲོ་རྣམ་ངེས་བསྡུས་པ་གཉིས་གསུངས། གཙང་གི་ཆོས་གྲ་ཕལ་མོ་ཆེར་གྲ་བསྐོར་ཡང་མཛད། ཉེར་བཞི་པ་ལ་ཚོང་འདུས་མགུར་མོར་ཆོས་ལུང་མཁན་ཆེན་བསོད་གྲགས་པས་མཁན་པོ།
མཆོག་སྦྱིན་དཔལ་གྱིས་ལས་སློབ། མཁན་ཆེན་བསོད་བཟང་བས་གསང་སྟོན་མཛད་ནས་ཇོ་གདན་ཚོགས་པའི་དབུས་སུ་བསྙེན་པར་རྫོགས། མཁན་པོ་ལ་མདོ་རྩ་དང་། ལས་སློབ་ལ་སོ་ཐར་གསན།
བསད་ཤ་མི་གསོལ་བའི་གཡར་དམ་མཛད། སླར་ཡང་ས་སྐྱར་སྐྱི་སྟོན་པའི་དྲུང་དུ་མངོན་པ་མཛོད་ལ་སྦྱངས་ཤིང་། ཕྲེང་བ་ཞེ་གཉིས་མ་དང་ཉེར་བརྒྱད་མ། དུས་འཁོར་བདེ་དགྱེས་གསང་གསུམ། སྒྱུ་ཐོད་གདན་གསུམ།
དམར་ནག་འཇིག་གསུམ། དཔལ་རྩེ་དབྱིངས་གསུམ་ལ་སོགས་པའི་དབང་རྗེས་

གནང་ཉིས་བརྒྱ་བཅུ་བཞི་རྣམས་དཀྱུས་ཐོག་གཅིག་ལ་གསན་དུས་འཁོར་རྭ་ལུགས་སོགས་རྒྱུད་སྡེ་མང་པོའི་བཤད་པ། ཚད་མ་སྡེ་བདུན། བྱམས་པའི་ཆོས་ལྔ། བྲ་ཀ་ར་ཎ་སྡེ་བརྒྱད་སོགས་གཞུང་ལུགས་མང་པོ། ལུང་སྡེ་བཞི།
ཤེར་ཕྱིན་རྒྱས་འབྲིང་བསྡུས་གསུམ། མདོ་མངས། ཕལ་དཀོན། རྒྱུད་འབུམ་སོགས་མདོ་རྒྱུད་བསྟན་བཅོས་མན་ངག་མཐའ་ཡས་པ་གསན། དེ་ནས་ལྷ་སར་ཇོ་ཤཱཀ་རྣམ་གཉིས་མཇལ། ཁྱད་པར་སྤྱན་རས་གཟིགས་ཀྱི་དྲུང་དུ་སེམས་འགྲེལ་སྐོར་བཅུ་ཆ་ལག་དང་བཅས་པའི་ཚིག་དོན་མ་ལུས་པ་ཐུགས་སུ་ཆུབ་ནས་གཞན་ལ་སྟོན་ནུས་པའི་གསོལ་བ་དྲག་ཏུ་བཏབ།
བྱིན་གྱིས་བརླབས་པའི་མཚན་མ་ཐོབ། བསམ་ཡས་ཀྱང་མཇལ་ཞིང་སྐྱི་བན་གྱི་གྲས་ཕལ་མོ་ཆེར་གྲ་བསྐོར་ལ་བྱོན།
འཇམ་དབྱངས་ཤཱཀ་གཞོན་བཙན་དགོན་པ་བ། དབེན་དགེ་བ་སོགས་མཁས་པར་གྲགས་པ་རྣམས་རིགས་པས་བཏུལ། མཁན་ཆེན་བསོད་གྲགས་པ་ལ་བློ་སྦྱོང་ཞུས་པས་བྱང་ཆུབ་ཀྱི་ཐུགས་འབྱོངས།
འཁྲུངས་ཡུལ་དུ་བྱོན་ནས་ཡབ་དང་མཇལ། ལ་སྟོད་མངའ་རིས་ཀྱི་དགེ་བཤེས་རྣམས་རིགས་པས་བཏུལ་བས་མངའ་རིས་དབུས་གཙང་ཐམས་ཅད་དུ་མཁས་པའི་གྲགས་པས་ཁྱབ། ཁབ་གུང་ཐང་དུ་ཤར་བ་ཀུན་བསོད་

ལ་བདེ་མཆོག་གསན། དེ་ནས་ས་སྐྱར་ཕེབས་ཏེ་དུས་ཆོས་སུ་དཀའ་ཆེན་བཞི་སོགས་པོ་ཏི་ལྔ་དྲུག་རེ་སྒྲེལ་ནས་གསུངས། དུང་ལུང་དགའ་ལྡན་དུ་ཀྱེ་རྡོར་གྱི་མཆོད་མཛད་པས་བུམ་ཆུ་ཁོལ། ཡི་དམ་གྱི་ལྷ་མང་པོའི་ཞལ་གཟིགས།
ཇོ་མོ་ནང་དུ་ཤྲཱི་རིན་སེང་བའི་དར་འགྱེད་སྐྱེལ་དུ་བྱོན་པས་སྒྲུབ་པ་བ་རྣམས་ཀྱི་སྒྲུབ་ཚུགས་ལ་དད་པ་སྐྱེས་ཏེ་ད་བཟོད་འདིར་འོངས་ནས་སྒོམ་ཆིག་དྲིལ་ཅིག་བྱ་དགོས་དགོངས་པ་བྱུང་།
བླ་མ་སེང་གེ་དཔལ་བས་རྣམ་འགྲེལ་གྱི་ཊཱི་ཀ་མཛད། སེང་གེ་དཔལ་བ་དབུས་ཕྱོགས་ཀྱི་ཆོས་གྲ་ཐམས་ཅད་དུ་འབྱོན་པའི་ཕྱག་ཕྱིར་བྱོན། མཚུར་ཕུར་ཀརྨ་པ་རང་བྱུང་རྡོ་རྗེའི་དྲུང་དུ་རང་སྟོང་གི་ལྟ་བ་གཟུང་ནས་འབེལ་གཏམ་མཛད་པས།
མ་འོངས་པ་ན་གཞན་སྟོང་དུ་འགྱུར་ཞེས་ལུང་བསྟན། སེང་གེ་དཔལ་བ་གོང་དུ་བཞུད་པའི་ཕྱག་ཕྱིར་འབྱོན་དགོས་གསུང་པ་ལ་ཞུ་བ་ནན་གྱིས་ཕུལ་ནས། སོ་གཅིག་པ་ལ་ཇོ་མོ་ནང་དུ་མཁས་བཙུན་ཡོན་ཏན་རྒྱ་མཚོའི་ཞབས་ལ་གཏུགས་ཏེ་དུས་ཀྱི་འཁོར་ལོའི་དབང་དང་ཁྲིད་གསན་ནས་ཐུགས་ཉམས་སུ་བཞེས་པས་ཉམས་རྟོགས་ཀྱི་ཀློང་བརྡོལ།
རྒྱུད་བཤད་སོགས་ཆོས་སྐོར་མ་ལུས་པ་གསན། དེ་ནས་གསང་ཐབས་སུ་ཀུན་སྤངས་ཆོས་གྲགས་དཔལ་བཟང་པོ་ལ་དུས་འཁོར་རྒྱུད་འགྲེལ།
རྡོ་རྗེ་ཕྲེང་བའི་དབང་

ཕྱག་ལེན། བྱམས་པའི་ཆོས་ལྔ་སོགས་གསུངས། དེ་ནས་ཀུན་སྤངས་པས་ཞུ་བ་པོ་མཛད་ནས་མཁས་བཙུན་པ་ལ་དུས་འཁོར་གྱི་དབང་གསན་དུས། ཐིག་འདེབས་པ་ལ་ཀུན་སྤངས་མཆོག་མཁས་པར་བྱུང་བས་མཁས་བཙུན་པ་ཤིན་ཏུ་དགྱེས་ཏེ།
རྗེ་འདི་ལ་ཁྱེད་ཀྱིས་དད་འདུན་ཅན་རྣམས་ལ་རྒྱུད་འགྲེལ་ཚར་གཅིག་གསུང་བར་ཞུ་གསུང་པས། བདེ་བ་ཅན་གྱི་བླ་གཡེར་དབུས་སུ་དཀྱིལ་འཁོར་ཡོངས་རྫོགས་དང་ཕྱོགས་མཚམས་སུ་ཐབ་ཐིབ་རྣམས་བཏབ།
འཇིམ་པས་དཀྱིལ་འཁོར་དང་ཐབ་བསླར། ཕྱི་འཇིག་རྟེན་དང་ནང་རྩ་ཐིག་རླུང་གསུམ་གྱི་བཀོད་པ་རྣམས་བཟོས། སློབ་མ་ཉིས་བརྒྱ་ཙམ་ལ་རྒྱས་པར་གསུངས་པས། མཁས་བཙུན་པས་བེར་ཐུལ་སོགས་གནང་སྦྱིན་ཆེན་པོ་མཛད་ནས་ཚོགས་མཆོད་ཡང་གནང་བར་ཞུ་གསུངས་བས།
བཀའ་བཞིན་སྐྱེས་རབས་སྤྱོད་འཇུག་བསླབ་བཏུས་རྣམས་གསུངས། དེ་ནས་མཁས་བཙུན་པས་བདེ་དགྱེས་གསང་འདུས་སོགས་ཀྱི་དབང་རྒྱུད་མན་ངག་བུམ་པ་གང་བྱོའི་ཚུལ་དུ་རྫོགས་པར་གནང་།
དེ་ནས་མཁའ་སྤྱོད་བདེ་ལྡན་དུ་ཐུགས་དམ་ལ་རྩེ་གཅིག་ཏུ་བཞུགས་པས། མངོན་པར་མཁྱེན་པ་ཐོགས་མེད་དུ་མངའ་བ་དང་། སྲོག་འཐུར་འདྲེས་པའི་བདེ་ཉམས་འུར་ལངས་པ་སོགས་གྲུབ་པའི་མཚན་མ་བརྟན་པོ་བརྙེས།
སོ་ལྔ་པ་ལ་བླ་མའི་བཀས་ཇོ་མོ་ནང་གི་གདན་ས་མཛད།

ཀུན་མཁྱེན་ཆེན་པོ་ཞེས་མཚན་དོན་དང་མཐུན་པར་ཀུན་གྱིས་གསོལ། སོ་དགུ་བ་ལ་བཟང་ལྡན་འོག་མར་མཆོད་རྟེན་གྱི་ས་ཆོག་མཛད་པས་ས་གཡོས་ཤིང་མེ་ཏོག་གི་ཆར་བབ། དེ་ནས་སྐུ་འབུམ་འཛམ་གླིང་རྒྱན་མཐོང་གྲོལ་ཆེན་མོ་དཔལ་ཡོན་ཅན་ལྷ་ཁང་བརྒྱ་རྩ་བརྒྱད་པ།
རྒྱ་དཔངས་མཉམ་པར་ཁྲུ་ཉིས་བརྒྱ་བཅོ་ལྔ་བ། རྒྱན་བཀོད་པ་ཕུན་སུམ་ཚོགས་པ། གདུགས་ཀྱི་ལྷ་ཁང་ན་རིན་པོ་ཆེ་སྣ་ཚོགས་ལས་གྲུབ་པའི་དུས་འཁོར་ཡོངས་རྫོགས་ཀྱི་དཀྱིལ་འཁོར་བློས་བསླང་བཞུགས་པ་ལོ་ཕྱེད་དང་བཞི་ལ་གྲུབ་སྟེ།
རབ་གནས་མཛད་དུས་འདབ་མ་ཡུ་བ་དང་བཅས་པའི་མེ་ཏོག་གི་ཆར་ཁ་བ་བབ་པ་ཙམ་བབས། ལྷུན་པོ་བཞེངས་པས་རྒྱ་མཚོ་བརྡོལ་བ་སྙམ།
ཞེས་གསུངས་ཏེ་ཆོས་ཀྱི་གསང་མཛོད་བརྡོལ། རྣམ་གཉིས་འགྱུར་ལ་ཞུས་ཚན་དང་མཆན་བུ་མཛད། མཁན་ཆེན་བསོད་གྲགས་པས་གཙོ་མཛད་ཇོ་གདན་ཚོགས་པ་ལ་གཞལ་ཡས་ཁང་དུ་དུས་འཁོར་གྱི་དབང་མོ་ཆེ་མཛད། དེ་ལྟར་ལོ་བཅུ་གསུམ་གྱི་བར་དུ་ཇོ་མོ་ནང་ཉིད་དུ།
ལོ་རེ་བཞིན་མཁས་པ་མང་པོ་ལ་དུས་འཁོར་རྒྱུད་འགྲེལ་དང་བྱམས་ཆོས་རྣམས་དུས་ཆོས་སུ་གསུངས་ཞིང་སྟོན་དཔྱིད་སྦྱོར་དྲུག་གི་དུས་ཁྲིད་དང་ཚོགས་ཆོས།
དབྱར་དགུན་སྐུ་མཚམས་དམ་པོ་རྣམས་དུས་ལས་མ་ཡོལ་བར་ཆག་མེད་དུ་མཛད་ནས། སྟག་ལོ་ལ་ལོ་ཙཱ་བ་བློ་གྲོས་དཔལ་གདན་སར་བསྐོས། གཟིམས་ཁང་བདེ་བ་

ཅན་དུ་བཞུགས་ནས་རི་ཆོས་ངེས་དོན་རྒྱ་མཚོ། མངོན་རྟོགས་རྒྱན་དང་རྒྱུད་བླའི་ཊཱི་ཀཱ་སོགས་མཛད། གོང་མ་ཐོ་གན་ཐི་མུར་གྱིས་གདན་འདྲེན་དུ་མངགས་པའི་གསེར་ཡིག་པ་བྱུང་དུས། གསང་དམ་པོས་ན་ཐུང་ངུ་གཉིས་སྔགས་པའི་ཆ་ལུགས་མཛད་ནས་རྟ་མགྲིན་གྱི་ཐུགས་དམ་ལ་རྩེ་གཅིག་ཏུ་བཞུགས་པས་གསེར་ཡིག་པ་བཟློགས།
ས་སྐྱ། ངམ་རིངས། བཟང་ལྡན། ཆུ་བཟང་རྣམས་སུ་སྔ་ཕྱིར་དགེ་འདུན་གྱི་ཚོགས་ཆེན་པོ་ལ་དུས་འཁོར་ལ་སོགས་པའི་ཆོས་ཀྱི་འཁོར་ལོ་ཟླ་མེད་པ་བསྐོར།
དགའ་ལྡན་ལྷ་ཁང་དུ་དབུ་མ་བསྟོད་ཚོགས་གསུངས་དུས་མེ་ཏོག་གི་ཆར་ཆེན་པོ་བབ། རིན་ཆེན་སྡིངས་དང་ལྷ་རྩེར་སྐུ་མཚམས་དམ་པོ་མཛད། ཇོ་མོ་ནང་དུ་དུས་འཁོར་གྱི་དར་དཀྱིལ་ཆེན་མོ་འཁྲུལ་སངས་གྲུབ།
རྟ་ལོ་ལ་ལོ་ཙཱ་བ་སྐུ་གཤེགས་རྗེས་ཆོས་རྗེ་ཕྱོགས་རྒྱལ་བ་གདན་སར་བསྐོས། གཙང་ཚོ་གསུམ་པོར་ལོ་གསུམ་དུ་ཆག་པས་ལོ་ཐོག་བཅོམ་པ་ལ་བཀའ་ཤོག་བསྒྲགས་པ་ཙམ་གྱིས་གནོད་པ་ཞི།
སྣར་ཐང་དུ་དགེ་འདུན་གྱི་ཚོགས་ཆེན་པོ་ལ་རྒྱུད་འགྲེལ་དང་རྒྱས་འབྲིང་བསྡུས་གསུམ་སོགས་ཆོས་མང་དུ་གསུངས། བདུན་ཅུ་པ་ལ་ནུབ་ཆོས་ལུང་དུ་ཕེབས་ཏེ་དཔལ་ལྡན་བླ་མ་བསོད་ནམས་རྒྱལ་མཚན་དང་མཇལ།
བཀའ་བསྡུ་བཞི་པ་རྩ་འགྲེལ་གནང་། དཔལ་ལྡན་བླ་མ་ལ་ཇོ་མོ་

ནང་དུ་གདན་ས་བ་ཅིག་བསྐོ་བར་ཞུས་པས་དཀོན་མཆོག་རྒྱལ་མཚན་པ་བསྐོས། རྭ་ལོའི་དབོན་པོ་ཀུན་དགའ་འཕེལ་སོགས་ལ་དབང་ཁྲིད་གནང་། དུ་དབེན་ཤྲཱི་དྷརྨ་ཀཱིརྟིས་གོང་མའི་ལུང་དང་གནང་སྦྱིན་བཟང་པོ་ཕུལ།
དེ་ནས་ཁུ་ལུང་མདའི་གནས། བདེ་གནས། ངུར་མིག བྱེ་མ། ཙ་དབྱེ། ཚ་མིག དགེ་འདུན་སྒང་། གཞུ་ཀུ་ན་ར། གནམ་ཁྲི་ཚང་། དབུ་རི། གནམ་རྩེ་ལྡང་། སྟོད་ཀླུངས་རྣམ་རྒྱལ། དཀྱིལ་འཁོར་གདིངས། དབེན་ཚ་ལྟག་རྣམས་ལས་རིམ་གྱིས་བརྒྱུད་དེ་ལྷ་སར་ཕེབས།
གནས་སོ་སོར་བླ་མ་དགེ་བའི་བཤེས་གཉེན་རྣམས་ཀྱིས་བསུ་བ་དང་བསྙེན་བཀུར་མཐོན་པོ་མཛད་པ་ལ། དུས་འཁོར་གྱི་དབང་རྒྱུད་མན་ངག་དང་བཅས་པ་གནང་།
སྐྱེ་བོའི་ཚོགས་སྟོང་ཕྲག་མང་པོ་སེམས་བསྐྱེད་སོགས་ཐེག་པ་ཆེན་པོའི་ཆོས་ཀྱིས་ཚིམ་པར་མཛད། ལྷ་སར་ཟླ་བ་བདུན་གྱི་བར་དུ་བཞུགས་ཏེ། ཇོ་བོའི་དྲུང་དུ་མཆོད་པའི་སྤྲིན་རྒྱ་མཚོས་མཆོད་ནས་བསྟན་པ་དང་སེམས་ཅན་ཁོ་ནའི་ཆེད་དུ་སྨོན་ལམ་འདེབས་ཤིང་དབུས་ཕྱོགས་ཀྱི་མཁས་པ་ཕལ་མོ་ཆེ་འདུས་པ་ལ།
དུས་ཀྱི་འཁོར་ལོའི་དབང་རྒྱུད་འགྲེལ་མན་ངག ངེས་དོན་གྱི་མདོ་བསྟན་བཅོས་མང་པོ་གནང་། བསྐོར་ལམ་རྣམས་ཀྱང་ཁྲིད་པའི་ཉམས་འུར་གྱི་གར་གྱིས་བཀང་།
ཚལ་དང་གུང་ཐང་

རྣམས་སུ་ཡང་ཐེགས། ཚལ་པ་ཁྲི་དཔོན་དང་གཞོན་རྒྱལ་དུ་དབེན་ཤྭ་སོགས་དཔོན་སྐྱ་མང་པོ་ཡང་དག་པའི་ལམ་ལ་བཀོད། སྐྱེ་བོའི་ཚོགས་འབུམ་ཕྲག་མང་པོས་སེམས་བསྐྱེད་དེ་བྱང་ཆུབ་ཏུ་སྨིན་པར་མཛད། ལྷ་རྣམས་ཀྱི་མེ་ཏོག་གི་ཆར་འབེབས་པ་སོགས་ངོ་མཚར་བའི་ལྟས་མང་པོ་བྱུང་།
ཆོས་ལུང་ནས་བརྩམས་ཏེ་འདི་ཡན་ལ། སོར་བསམ་གྱི་ཁྲིད་ཐོབ་པས་ཉམས་རྟོགས་བཟང་པོ་དང་ལྡན་པ་ཤ་སྟག་སྟོང་ཉིས་བརྒྱ་བྱུང་། དེ་ནས་གཙང་ནས་གདན་འདྲེན་དང་།
རྒྱང་མཁར་རྩེ་ནས་དཔོན་འཕགས་པ་དབོན་གཡོག་དང་། ཡར་འབྲོག་ཁྲི་དཔོན་རྡོར་རྒྱལ་གདན་འདྲེན་ལ་ཕེབས་པས་བྱི་བ་ལོ་ཟླ་བ་གཉིས་པའི་ཚེས་གཅིག་ལ། ཕྱོགས་རིས་ཀྱི་མཇལ་མི་མང་པོ་རྣམས།
ར་མོ་ཆེ་ནས་ཉང་བྲན་བྲག་གདོང་གི་བར་ཕྲེང་མ་ཆད་པར་བསྒྲིགས་པ་ལ། འདོ་ལིའི་སྟེང་ནས་བྱིན་བརླབས་ཚིམ་པར་གནང་དེ་ནས་སྡེ་སྐར་ཆུང་གསང་བ་ལ་སྙེ་ཐང་། རྣམ་རྒྱལ་སྒང་། འུ་ཤང་རྡོ།
གྱེ་རེ། ཆུ་ཤུལ་གནས། རབ་བཙུན། གན་པ་གནས་གསར། གྲ་མ་ལུང་། དཔལ་སྡེ། ཡར་སྲིབ། ཉན་པོ། སྣ་དཀར་རྩེ། ཁ་བོ་གང་བཟང་ཀྱི་མགུལ། ར་ལུང་། ཉིང་རོའི་སྨན་ཆུ་ཁ། གནས་སྙིང་། ལྕང་ར། གནས་དཀར་པོ།
གསེར་སྡིངས། ཞྭ་ལུ།

མགུར་མོ། སྣར་ཐང་། ཁྲོ་ཕུ། བོ་དོང་ཨེ་ལ་སོགས་པ་རྣམས་སུ། བླ་མ་དགེ་བའི་བཤེས་གཉེན་དང་། མི་ཆེན་པོ་རྣམས་ལ་དུས་འཁོར་གྱི་དབང་ཁྲིད་གནང་། སྐྱེ་བོ་སྟོང་ཕྲག་མང་པོ་ཐེག་པ་ཆེན་པོ་ལ་བཀོད་ནས་ཇོ་མོ་ནང་དུ་ཕེབས།
སྐུ་འབུམ་ཆེན་མོའི་གཟོ་གནས་ཕྲ་མོ་རྣམས་ལེགས་པར་གྲུབ་སྟེ། མཐོང་གྲོལ་གྱི་སྐུ་འབུམ་ཆེན་མོ་ལ༎ ཉི་གདན་གྱི་སྟེང་ནས་བསྐོར་བ་བྱེད༎ ཟླ་གདན་གྱི་སྟེང་ནས་མེ་ཏོག་འབུལ༎
ཁྱམས་ཁྲའི་ནང་དུ་གསུང་རབ་བལྟ༎ སོ་སོའི་སྒོ་ནས་ཕྱག་མཆོད་བྱེད༎ ཨེ་མ་སྐལ་ལྡན་ཀུན་དགའ་བར་བྱོས༎ ཞེས་གསུང་ཞིང་ཐུགས་སྤྲོ་བས་བསྐོར་བ་མང་དུ་མཛད། ཕྱོགས་རིས་ནས་འདུས་པའི་བུ་སློབ་མང་པོ་ལ་རྒྱུད་འགྲེལ་མན་ངག་དང་བཅས་པ་གསུངས།
སློབ་མའི་ཐུ་བོ་རྣམས་ལ་ཡང་ཆོས་ཀྱི་ལྷག་མ་མ་ལུས་པར་སྩལ། ལོ་མཚམས་པ་རྣམས་ལ་བུག་སྒོ་སོ་སོར་ཡུད་ཀྱིས་ཕེབས་ནས། གེགས་སེལ་དང་གདམས་པ་གནང་སྟེ་བདེན་པ་མཐོང་བར་མཛད།
ཕལ་ཆེ་བས་ནི་འཕྲལ་དུ་གྲུབ་པའི་མཚན་མ་བསྟན་པས་ཆོས་རྗེ་ཡང་མཉེས། བདུན་ཅུ་པ་ལྕགས་མོ་གླང་གི་ལོ་ཧོར་ཟླ་བཅུ་གཅིག་པའི་ཚེས་ལྔའི་ཉིན་ཁྲིད་གསར་བ་རྣམས་ལ། བླ་མའི་རྣལ་འབྱོར་རྒྱས་པ་ཅིག་གནང་ནས་འདི་ལ་རྟེན་འབྲེལ་ཐམས་ཅད་བསྒྲིག་

དགོས། གལ་པོ་ཆེ་ཡིན་པས་བསྒོམས་ཤིག དེ་ནས་གདན་ས་པས་གནང་ངོ་གསུང་། ཚོགས་པ་ལ་ངེས་དོན་རྒྱ་མཚོའི་ཆོས་འཕྲོ་རེ་ཉིན་ཆེས་ཐུགས་གསལ་ཞིང་། གཟི་མདངས་ཆེ་བའི་རྣམ་པས་ལྷག་པར་གསུང་ཆེ་བར་གསུངས་ཏེ།
འུ་ཅག་གི་ཆོས་བཤད་མཚམས་དེ་ཀ་ལ་བྱེད་པ་ཡིན་ནོ་གསུངས་ནས་ཆོས་འཕྲོར་བཞག ཚེས་དྲུག་གི་ནམ་ལངས་མ་ཐག་འོད་གསལ་ལ་མཉམ་པར་གཞག་ནས་དགོང་མོ་མྱ་ངན་ལས་འདས་ཏེ། མཁའ་ཁྱབ་མཁའི་རྡོ་རྗེ་ཅན་ཡིན་མོད་ནའང་།
སྤྲུལ་པའི་སྐུ་ནི་ཞིང་བདེ་བ་ཅན་དུ་འབྱོན་པར་ཞལ་གྱིས་མཆེས་སོ༎ ཞག་བདུན་གྱི་བར་དུ་གཟི་མདངས་ཇེ་ཆེར་སོང་ཞིང་ཞལ་འཛུམ་སྟོན། གསང་བ་སྦུབས་སུ་ནུབ། དབུའི་གཙུག་ཏོར་འཕགས་པ་ལ་ཟླ་བ་བདུད་རྩི་ལུད།
ཕྱི་ནང་རྟེན་འབྲེལ་གནད་གཅིག་པས་གཙང་བོ་གྱེན་ལ་ལོག་ཏེ་གྲམ་པའི་མཐིལ་གྱི་རྡོ་མཐོང་བ་བྱུང་། གདུང་ཞུགས་ལ་གཞེན་པས་རིང་བསྲེལ་ཡུངས་འབྲུ་ལྟ་བུའི་ཕུང་པོར་གྱུར་ཅིང་སྤྱན་རས་གཟིགས་ཀྱི་སྐུ་བྱོན།
བདེ་བ་ཅན་དུ་ཚེ་དཔག་མེད་ཇོ་བོའི་སྐུ་ཚད་མ་དང་། སྐུ་འབུམ་ཆེན་མོར་སྐུ་འདྲ་མཐོང་བ་དོན་ལྡན་བཞེངས་པའི་ནང་དུ་རིང་བསྲེལ་ཕལ་ཆེ་བ་བཞུགས་སོ༎ ༎ཀུན་མཁྱེན་ཆེན་པོའི་ཐུགས་སྲས་བུ་ཆེན་རྣམས།

བདག་ཉིད་ཆེན་པོ་རིགས་ལྡན་སྤྲུལ་པའི་སྐུ་འདིའི་སློབ་མའི་ཐུ་བོ་ནི། ཀུན་སྤངས་ཆོས་གྲགས་དཔལ་བཟང་པོ། ས་བཟང་མ་ཏི་པཎ་ཆེན། ལོ་ཙཱ་བ་བློ་གྲོས་དཔལ། ཆོས་རྗེ་ཕྱོགས་ལས་རྣམ་རྒྱལ། དཀོན་མཆོག་རྒྱལ་མཚན།
ཆོས་དཔལ་མགོན་པོ། ཆོས་རྗེ་རིན་ཚུལ་བ། ཞང་སྟོན་རྒྱ་བོ་བསོད་ནམས་གྲགས་པ། གཡག་སྡེ་པཎ་ཆེན། ལ་དོང་སྨན་ཆུ་ཁ་བ་བློ་གྲོས་རྒྱལ་མཚན། ལོ་ཆེན་བྱང་རྩེ། སེ་སྡིངས་པ་བློ་གྲོས་དཔལ།
བསྟན་པའི་རྒྱལ་མཚན། ཆོས་གྲགས་གསར་མ། ཉ་དཔོན་ཀུན་དགའ། བླ་བྲང་པ་བཟང་པོ་དཔལ། ཐང་ཆེན་པ་ཀུན་དགའ་འབུམ། ས་སྐྱ་མཁན་པོ་ཡན་ཡེ་བ། ཤངས་པ་རྡོ་རྗེ། གནས་དྲུག་པ་བློ་གྲོས་མཚུངས་མེད། འཇམ་སྔོན།
འཇམ་སྒེག མཁས་པ་རིན་ཆེན་མཆོག ཁམས་པ་ངག་དབང་། སྣར་ཐར་པ་མཆིམས་བློ་བཟང་གྲགས་པ། ཆོས་ལུང་མཁན་པོ་བསོད་ནམས་བཟང་པོ་དང་གྲགས་པ་རྒྱལ་མཚན། བྱང་ཆུབ་སེམས་དཔའ་དགེ་བའི་བློ་གྲོས། རི་སྟོན་བློ་ཆེན་འོད།
མཁན་ཆེན་དོན་གྲུབ་དཔལ་དང་ཡོན་ཏན་རྒྱལ་མཚན། ཆོས་ལུང་མཁན་ཆེན་གྲགས་ཚུལ་བ་དང་གྲགས་པ་དཔལ། མཁན་ཆེན་བྱང་ཆུབ་འོད་ཟེར། ནུབས་གནས་གསར་བ་སེང་གེ་དཔལ། ལོ་པ་

གཞོན་ནུ་སངས་རྒྱས། སྙེ་ཐང་པ་བཀྲས་སེང་། གྲ་དགོན་པ་ཀུན་དགའ་རྒྱལ་མཚན། ཆོས་འཁོར་གླིང་པ་བྱམས་པ། བདེ་བ་ཅན་པ་འཇམ་རིན། ཚ་མིག་པ་ཡོན་ཏན་སེང་གེ་གསང་ཕུ་བ་བློ་གྲོས་སེང་གེ། ཚལ་པ་སངས་རྒྱས་རྒྱལ་མཚན།
ཁྲ་ཕུ་བ་ནམ་མཁའ་བཟང་པོ། ཨེ་པ་ནམ་མཁའ་གྲགས། མྱང་སྟོད་སྒོ་མོ་བ་སངས་རྒྱས་དཔལ། ངམ་རིངས་པ་བརྩོན་རྒྱལ། སྤང་འདབ་རིན་པོ་ཆེ། རི་ཁྲོད་པ་དབང་རིན། མཛོད་མ་བ་སྟོན་རིན། དུས་འཁོར་བ་དགེ་འདུན་དཔལ།
བླ་མ་རྩེ་མོ་བ། བདེ་ལུང་བ། མཁན་པོ་ལྷ་བཙུན། སློབ་དཔོན་དར་དབང་། གསང་ཕུ་བ་གྲགས་བཟང་། སློབ་དཔོན་བསོད་ནམས་དཔལ། སོ་སྟོད་པ་རྡོར་རྒྱལ། རྟ་ནག་པ་རྡོར་རྒྱལ། རྟ་ནག་པ་ཉི་རྒྱལ།
བླ་མ་རྒྱལ་འབྱུང་། སྙེ་ཐང་པ་རྡོར་རྒྱལ། ཤེས་རྡོར་བ། མཁན་ཆེན་བཀྲས་ཚུལ་བ། བྲག་རམ་པ་བསོད་ནམས་སེང་གེ ནགས་ཕུག་པ། དཔལ་རྒྱལ། བཅོམ་ལྡན་རྡོ་རྗེ་སྙིང་པོ་སོགས་དུས་ཀྱི་འཁོར་ལོ་ལ་མཁས་ཤིང་ཡོངས་སུ་གྲགས་པའི་སློབ་མ་མང་དུ་བྱུང་ལ།
ཏི་ཤྲི་ཀུན་དགའ་རྒྱལ་མཚན། ཆོས་ཀྱི་རྒྱལ་མཚན། བློ་གྲོས་རྒྱལ་མཚན། བཞི་ཐོགས་པ་ལ་སོགས་པ་ས་སྐྱའི་གདུང་རྒྱུད་པ་རྣམས་དང་། རྟོགས་ལྡན་དར་རྒྱལ་པ།
གྲུབ་ཐོབ་དབུས་པ། བླ་མ་མཁའ་སྤྱོད་པ། སྒོམ་ཁང་པ་ཆོས་ཀྱི་རྒྱལ་མཚན་ལ་སོགས་པའི་རྣལ་འབྱོར་གྱི་དབང་ཕྱུག་མང་དུ་བྱོན་

ཏོ༎ ༎ཀུན་སྤངས་ཆོས་གྲགས་དཔལ་བཟང་པོ།ཀུན་སྤངས་ཆོས་གྲགས་དཔལ་བཟང་པོ་ནི། འཇམ་དབྱངས་འཁོན་སྟོན་པ་ལ་དུས་འཁོར་འབྲོ་ལུགས་ཀྱི་དབང་དང་རྒྱུད་ཀྱི་ལུང་ཞུས། མཁས་བཙུན་ཡོན་ཏན་རྒྱ་མཚོ་ལོ་ལྔའི་བར་དུ་འབྲལ་མེད་དུ་བསྟེན་ནས།
དབང་དང་སེམས་འགྲེལ་སྐོར་གསུམ་མན་ངག་དང་བཅས་པ་གསན། དཔང་ལོ་ལ་སྒྲ་སྣ་སྡེབས་སྦྱོར་མངོན་བརྗོད་སོགས་ཐ་སྙད་ཀྱི་གཙུག་ལག་མང་པོ་དང་བཀའ་བསྟན་བཅོས་མང་པོ་གསན་རྗེས།
དབང་གིས་རྒྱུད་འབྲེལ་རྒྱ་དཔེའི་སྟེང་ནས་གསུངས། རྗེ་འདིས་ཤོད་འགྱུར་བཀྲམ་ནས་འགྱུར་མི་བཅོས་སུ་མི་རུང་བ་རྣམས་ལ་ཞུ་ཆེན་ཞུ་ཞིང་བོད་དཔེ་ལ་མཆན་དུ་ཡང་བཏབ། བསྐུལ་བ་པོ་མཛད་ནས་དབང་གིས་རྡོ་རྗེ་སྙིང་འགྲེལ་དང་།
ནཱ་རོ་འགྲེལ་ཆེན་གཉིས་དང་། དཔེ་མེད་འཚོའི་སྦྱོར་དྲུག་རྩེ་འགྲེལ་གྱི་འགྱུར་བཅོས་གྲུབ་ཅིང་གསན། ཀུན་མཁྱེན་ཆེན་པོ་ལ་དབང་མན་ངག་རྒྱུད་བཤད་ཚར་བཞི། གཞན་ཡང་ཆོས་མང་དུ་གསན་པས།
ངེས་པའི་དོན་གྱི་བཀའ་དང་བསྟན་བཅོས་ཀྱི་དོན་ཚུལ་བཞིན་དུ་རྟོགས་པ་ནི་འདི་ཉིད་ཀྱི་བཀའ་དྲིན་ཁོ་ན་ཡིན་གསུང་། བུ་སྟོན་རིན་པོ་ཆེ་ལ་ཡང་གསན་པ་རྒྱ་ཆེར་མཛད། ལོ་ཙཱ་ཡང་མཁས་པར་མཁྱེན་པས།
འཇམ་དཔལ་ལྟ་འདོད་མདོར་བསྟན་བཞི་འགྱུར་ཡང་མཛད་དོ༎ ༎ས་བཟང་མ་ཏི་པཎ་ཆེན།ས་བཟང་མ་ཏི་པཎ་ཆེན་ནི། མཚན་བློ་གྲོས་རྒྱལ་མཚན་དཔལ་བཟང་པོ་ཞེས་པ་མཁས་གྲུབ་ཆེན་པོ་ཞིག་གོ།

འདི་ལ་ས་བཟང་འཕགས་པ་གཞོན་ནུ་བློ་གྲོས་དང་། རིན་རྒྱལ་བ་སོགས་སློབ་མ་མང་དུ་བྱུང་བ་ལས། རིན་རྒྱལ་བ་ནས་ཆོས་ཀྱི་རྒྱལ་མཚན། འཁྲུལ་ཞིག་པ། བདག་གི་བླ་མ་དུས་ཞབས་པའོ༎ ༎ ལོ་ཙཱ་བ་བློ་གྲོས་དཔལ་ནི།
ལྕགས་ཕོ་བྱི་བ་ལ་སྐུ་འཁྲུངས། ཀུན་མཁྱེན་ཆེན་པོ། དཔང་ལོ་ཙཱ་བ། བུ་སྟོན་རིན་པོ་ཆེ་སོགས་མཁས་པ་མང་དུ་བསྟེན་ནས། རིག་པའི་གནས་ཇི་སྙེད་པ་དང་སྡེ་སྣོད་མཐའ་དག་ལ་ལེགས་པར་སྦྱངས། ཁྱད་པར་དུས་འཁོར་ལ་མཆོག་ཏུ་མཁས་པར་གྱུར་ནས།
སོ་ལྔ་པ་ཁྱི་ལོ་ལ་མ་ཏི་པཎ་ཆེན་དང་རྣམ་པ་གཉིས་ལ་ཀུན་མཁྱེན་ཆེན་པོས་བཀའ་གནང་ནས། རྒྱུད་འགྲེལ་ཤོང་འགྱུར་ལ་བུ་མཆན་འགྱུར་བཅོས་ཡོད་པ་རྣམས་ཇི་ལྟ་བ་བཞིན་དུ་བྲིས།
དཔང་ལོའི་འགྱུར་བཅོས་ལ་ཡང་བརྟེན་ནས་འགྱུར་བཅོས་དག་པར་བཅོས། སོ་དགུ་པ་ས་ཕོ་སྟག་ལ་ཇོ་མོ་ནང་གི་གདན་སར་བཞུགས་ཏེ་གཞན་ཕན་རྒྱ་ཆེ་བར་མཛད་ཅིང་། བསྟན་བཅོས་ཀྱང་མང་དུ་བརྩམས་ལོ་བཅུ་བདུན་གྱི་བར་དུ་གདན་ས་བསྐྱངས་ནས་ང་ལྔ་པ་ཤིང་ཕོ་རྟ་ལ་ཞི་བར་གཤེགས་སོ༎
༎ཞང་སྟོན་བསོད་ནམས་གྲགས་པ།ཞང་སྟོན་རྒྱ་བོ་ནི་མཚན་བསོད་ནམས་གྲགས་པ། ཀུན་མཁྱེན་ཆེན་པོ་ལ་དབང་རྒྱུད་བཤད་མན་ངག་མཐའ་དག་མནོས།
ཡོངས་སུ་རྫོགས་པའི་མཁས་གྲུབ་ཆེན་པོར་གྱུར་ནས། ཡར་འབྲོག་

དོའི་ཁ་བ་ལུང་དུ་བཞུགས་ཏེ་གཞན་ཕན་རྒྱ་ཆེན་པོ་མཛད་དོ༎ དེ་ལ་དཀའ་བཞི་བ་ཆོས་ཀྱི་རྒྱལ་མཚན། འཁྲུལ་ཞིག་པ། བདག་གི་བླ་མ་དུས་ཞབས་པ་སྟེ། དབང་ཁྲིད་ཀྱི་བརྒྱུད་པའོ༎ ༎ཐང་ཆེན་པ་ཀུན་དགའ་འབུམ།ཐང་ཆེན་པ་ཀུན་དགའ་འབུམ་ནི།
བུ་དོལ་གཉི་ག་ལས་དུས་འཁོར་ཆ་ལག་དང་བཅས་པ་གསན། ཁྱད་པར་ཀུན་མཁྱེན་ཆེན་པོ་ལ་རྩ་བའི་བླ་མ་མཆོག་ཏུ་འཛིན་ཞིང་འབུལ་མོ་ཆེ་ཡང་མཛད། ཚལ་དབུས་གླིང་དུ་འཕྲིན་ལས་བསྐྱངས།
ཏ་སི་ཆེན་པོའི་བཀས་རང་གི་གྲྭ་སར་བྱོན་ཏེ་ལྷ་རི་དགོན་པར་བཞུགས་ནས་བསྟན་པ་ལ་ཕན་པར་མཛད་དོ༎ ༎༡༤ ཉ་དབོན་ཀུན་དགའ་དཔལ།ཉ་དབོན་པོ་ཀུན་དགའ་དཔལ་ནི། ཉ་སྟོན་དར་རིན་གྱི་དབོན་པོ་ཡིན་ཏེ་གདོན་གྱིས་མཉེལ་བ་ལ་ཀུན་མཁྱེན་ཆེན་པོའི་དྲུང་དུ་བྱིན་བརླབས་ཞུས་མ་ཐག་ནད་ལས་གྲོལ།
ཀུན་མཁྱེན་ཆེན་པོའི་ཞལ་ནས་ལོ་སྒྲུབ་ལོ་གསུམ་གྱིས་དང་སྤྱན་རས་གཟིགས་དང་མངོན་སུམ་དུ་མཇལ་ནས་མདོ་རྒྱུད་ཀྱི་དགོངས་པ་ཕྱིན་ཅི་མ་ལོག་པའི་དོན་ཐམས་ཅད་ཤེས་པ་ངས་ཁག་ཐེག
ངས་ཀྱང་མདོ་རྒྱུད་ཀྱི་ཚིག་དོན་མ་ཤེས་པ་ཐམས་ཅད་བླ་མ་དཀོན་མཆོག་དང་ཐུགས་རྗེ་ཆེན་པོ་ལ་གསོལ་བ་བཏབ་པས་རྒྱལ་པའི་དགོངས་པ་ཕྱིན་ཅི་མ་ལོག་པ་ཤེས་པ་ཡིན།
མ་ཤེས་པ་ཐན་ཐུན་བྱུང་ཡང་ཐུགས་རྗེ་ཆེན་པོ་ལ་ཞུས་པས་ཆོག་པ་ཡིན་གསུངས་པས། བཀའ་བཞིན་

བསྒྲུབས་པས་ཡི་དམ་གྱིས་ཞལ་གཟིགས། དུས་ཀྱི་འཁོར་ལོ་སོགས་བཀའ་དང་བསྟན་བཅོས་རྒྱ་མཚོའི་ཕ་རོལ་ཏུ་སོན། འཆད་ཉན་ཡུན་རིང་དུ་མཛད་པས་སློབ་མ་མཁས་པ་མང་དུ་ཐོན་པ་ཉིད་དོ༎མཁས་པ་རིན་ཆེན་མཆོགམཁས་པ་རིན་ཆེན་མཆོག་ནི།
དེ་བཞིན་དུ་ལོ་གསུམ་བསྒྲུབས་པས་ཐུགས་རྗེ་ཆེན་པོའི་ཞལ་གཟིགས་ཏེ་སྡེ་སྣོད་རབ་འབྱམས་མཁྱེན་ནས་བསྟན་པ་གསལ་བར་མཛད་པ་ཉིད་དོ༎ཁམས་པ་ངག་དབང་།ཁམས་པ་ངག་དབང་ནི། ཀུན་མཁྱེན་ཆེན་པོའི་ཞབས་ལ་ཐུག་ནས་ཟབ་ཆོས་རྣམས་གསན།
བདག་འཇམ་དབྱངས་དང་མཇལ་བ་ཅིག་དྲུང་ནས་མཁྱེན་ཞུས་པས། སློབ་མའི་རྨི་ལམ་དུ་བླ་མས་རྡོར་དྲིལ་མགོ་ཐོག་ཏུ་བཞག་ནས་ལག་ཏུ་གཏད་པ་དང་། སྔགས་ཀྱི་རྗེས་གནང་མཛད་པ་རྨིས་ན།
བླ་མ་དེ་བྱང་ཆུབ་སེམས་དཔའི་རྣམ་འཕྲུལ་ཡིན་ཞིང་སློབ་མ་ཡང་སྣོད་དང་ལྡན་པ་ཡིན། ཁྱེད་རང་མོས་གུས་བྱས་ཤིང་སྒྲུབ་པ་ལོ་གསུམ་བྱས་ན་དོན་དེ་འགྲུབ་པ་ཡིན། གཞན་དོན་རྒྱ་ཆེན་པོ་བྱེད་པའི་བླ་མ་ཅིག་འཚལ་གསུང་བས།
བཀའ་བཞིན་ས་སྐྱ་ཟུར་ཁང་དུ་མཚམས་དམ་པོ་བྱས་པའི་སྐབས་ཤིག་ཏུ་རྨི་ལམ་ན་ཀུན་མཁྱེན་ཆེན་པོ་ཚོགས་ཀྱི་འཁོར་ལོ་མཛད་པའི་དྲུང་དུ་ཕྱིན་པས། ཕྱག་གིས་རྡོར་དྲིལ་མགོ་ཐོག་ཏུ་བཞག་ཨ་ར་པ་ཙ་ནའི་རྗེས་གནང་མཛད་པ་རྨིས།
མཧཱ་ཀཱ་ལ་ལ་གཏོར་མ་མ་བརྗེད་པར་ཐོང་ཟེར་བའི་སྒྲ་ཅིག་ཀྱང་བྱུང་བ་

དང་། སྔར་གྱི་ལུང་བསྟན་དྲན་ནས་བླ་མ་ལ་སངས་རྒྱས་དངོས་ཀྱི་འདུ་ཤེས་ཀྱིས་གསོལ་བ་དྲག་ཏུ་བཏབ་པས། སྒོ་གསུམ་ལ་ཡེ་ཤེས་ཕེབས་པའི་རྣམ་འགྱུར་མང་པོ་བྱུང་བ་ལ་གྲོགས་རྣམས་ཀྱིས་སྨྱོ་འདུག་ཟེར་བ་ཡང་བྱུང་།
འཇམ་དཔལ་གྱི་ཞལ་མཐོང་། དུས་འཁོར་དང་ངེས་དོན་གྱི་བསྟན་བཅོས་མཐའ་དག་ལ་མཁས་ཤིང་འགྲོ་ཕན་ཆེ་བར་བྱུང་ངོ་༎ ༎ཤངས་པ་རྡོ་རྗེ་པ།ཤངས་པ་རྡོ་རྗེ་པ་ནི། ཀུན་མཁྱེན་ཆེན་པོའི་ཞབས་ལ་བཏུགས་ཏེ།
དུས་འཁོར་དང་ངེས་དོན་གྱི་བསྟན་བཅོས་ལ་མཁས་ཤིང་། ཐུགས་དམ་ཉམས་རྟོགས་ཤིན་ཏུ་མཐོ། ཤངས་སུ་དགོན་པ་བཏབ་ནས་ཀུན་མཁྱེན་ཆེན་པོ་རབ་གནས་ལ་གདན་དྲངས་པས། མིང་དུས་འཁོར་བདེ་ཆེན་གླིང་དུ་བཏགས་འགྲོ་ཕན་ཡང་ཆེ་བར་བྱུང་ངོ་༎གྲུབ་ཐོབ་དབུས་པ།གྲུབ་ཐོབ་དབུས་པ་ནི།
ཇོ་མོ་ནང་ཉིད་དུ་འདག་འབྱར་ལ་རྩེ་གཅིག་ཏུ་བཞུགས་པ་ལས། སྐབས་འགར་བུག་སྒོ་ལས་དོག་པ་མེད་པར་ཐོན་ཏེ་ནམ་མཁའ་ལ་འཕགས་ནས་སྐུ་འབུམ་ཆེན་མོ་ལ་བསྐོར་བ་བྱེད་པ་དང་།
ཇི་ཙམ་གསོལ་ཀྱང་ཡོག་ཅིང་ཟག་པ་མི་འབྱུང་ལ་གྲུབ་པའི་མཚན་མ་མང་དུ་སྟོན་པ་ཞིག་གོ། བླ་མ་མཁའ་སྤྱོད་པ་ནི། འདག་འབྱར་ཁོ་ན་ལ་བཞུགས་པ་ལས།
ནམ་ཞིག་མེད་པར་ཤེས་ནས་བུག་སྒོ་བཤིག་པས་ན་བཟའ་ཙམ་ལུས་པ་ཞིག་བྱུང་ངོ་༎ ༎ཁམས་པ་ཐུགས་བརྩོན།ཡང་ཁམས་པ་ཐུགས་བརྩོན་ཞེས་པ་ས་སྐྱ་བའི་དགེ་

བཤེས་ཕར་ཚད་མངོན་སུམ་ལ་མཁས་པ་ཞིག་གིས། དབུས་ཕྱོགས་སུ་གྲ་བསྐོར་ལ་ཕྱིན་པའི་ལམ་ཞོར་ལ། ཇོ་མོ་ནང་དུ་ཕྱིན་ལོ་ཙཱ་བ་དང་མཇལ་ནས་ཆོས་འབྲེལ་ཞུས། ཀུན་མཁྱེན་ཆེན་པོ་དང་མཇལ་དོགས་ནས་སྐུ་འབུམ་ཆེན་མོའི་བསྐོར་ལོག་ལ་ཕྱིན་པས་གཏུག་གིས་མཇལ་ནས་རང་དབང་མེད་པར་ཕྱག་འབུལ་དགོས་བྱུང་།
དུས་ཕྱིས་མཚུར་ཕུ་གནས་ནང་དུ། ཞྭ་དམར་ཅོད་པན་འཛིན་པ་ཤ་གྲགས་སེང་བའི་དྲུང་དུ། དྲུང་ནས་མངོན་ཤེས་ཐོགས་པ་མེད་པ་མངའ་བ་ལགས་པས།
ཀུན་མཁྱེན་ཇོ་ནང་བ་འདི་བདུད་གང་གི་སྤྲུལ་པ་ལགས་ཞུས་པས། དབུ་ཧྲིལ་གྱིས་གཏུམས་ནས་ཁྱོད་ཀྱིས་ལབས་ཚར་རམ་གསུང་། དེ་ཅི་ལབས་ཞུས་པས། ཁྱོད་དེ་འདྲ་མ་ཟེར་དེ་ནི་རིགས་ལྡན་གྱི་སྤྲུལ་པ་ཡིན།
འདིའི་རྒྱུ་མཚན་མང་དུ་སྨྲས་ན་སྒོམ་ཆེན་པའི་ཟོག་ཡིན་ཟེར་དུ་འོང་། ངའི་ངག་ལ་ཉན་ན། ཀུན་མཁྱེན་པ་ཉིད་ལ་མཚེར་བ་མ་བྱེད་པར་བཤགས་པ་གྱིས་ཁོང་གིས་རྗེས་སུ་འཛིན་པར་འདུག་གསུངས་པས།
དེ་མ་ཐག་ཀུན་མཁྱེན་ཆེན་པོ་ཆུ་བཟང་ན་བཞུགས་འདུག་པའི་དྲུང་དུ་ཕྱིན། གསེར་གྱི་མཎྜལ་ཕུལ། བཤགས་པ་བྱས། ཞབས་བཀྲུས་པའི་ཁུ་བ་འཐུངས་ནས་ཁྲིད་ཞུས་པས་ཉམས་རྟོགས་བཟང་པོ་སྐྱེས་སོ༎གཡག་སྡེ་པཎ་ཆེན།གཡག་སྡེ་པཎ་ཆེན་ནི།
གཡག་སྡེ་བྱེ་མར་

ཡབ་་དཀོན་མཆོག་དཔལ་དང་ཡུམ་སྐྱ་རྒྱལ་ཆོས་སྐྱིད་ཀྱི་སྲས་སུ་ས་མོ་ཕག་ལ་འཁྲུངས། མཁན་ཆེན་འོད་འབྱུང་ལས་བསྙེན་པར་རྫོགས། བློ་གྲོས་མཚུངས་མེད་ལ་ཕར་ཚད་སོགས་གསན། ཀརྨ་པ་རང་བྱུང་རྡོ་རྗེ། ཤ་གྲགས་སེང་བ།
ལ་སྟོད་པ་དབང་རྒྱལ་རྣམས་ལ་སྦྱོར་དྲུག ཀུན་སྤངས་ཆོས་གྲགས་དཔལ་བཟང་པོ་ལ་རྒྱུད་འགྲེལ་གྱི་བཤད་པ། གཡུང་སྟོན་པ་ལ་ཙ་མི་ལུགས་ཀྱི་རྒྱུད་འགྲེལ་གྱི་ལུང་དབང་དང་བཅས་པ། བུ་སྟོན་པ་ལ་ཡོངས་རྫོགས་ཀྱི་དབང་རྒྱུད་བཤད།
ཀུན་མཁྱེན་ཆེན་པོ་ལ་བརྒྱུད་བཤད་མཆོག་དབང་། སྦྱོར་དྲུག་གི་ཁྲིད། ངེས་དོན་རྒྱ་མཚོ་སོགས་གསན། སྤྱིར་བླ་མ་བརྒྱ་དང་རྩ་བརྒྱད་བསྟེན། སྐུ་ཚེའི་སྟོད་ཡོ་བྱད་སྲབ་པ་ལ་སྐྱེས་མཆོག་བསམ་གཏན་དཔལ་བས་ལོངས་སྤྱོད་ཀྱི་རྟེན་འབྲེལ་བསྒྲིགས་པས་ལེགས་པར་འགྲིག་སྟེ།
ན་ནིང་བར་ངའི་ཁས་སྐྱོ་མ་མ་རྙེད། ད་ནི་སྐྱོ་མས་ངའི་ཁ་མི་རྙེད་པར་འདུག་གསུངས།
དེ་ནས་ཨ་ཝཾ་གྱི་དགོན་པ་བཏབ་ནས་མངོན་པར་ཤེས་པ་དང་ལྡན་པས་གཞན་དོན་རྒྱ་ཆེར་མཛད། བརྒྱད་ཅུ་པ་ས་ཕོ་རྟའི་ལོ་ལ་ཞི་བར་གཤེགས་སོ༎ སློབ་མ་ཡང་མཁས་ཤིང་ཟབ་མོའི་ཐུགས་དམ་ལ་མངའ་བརྙེས་པ། རི་ཁྲོད་པ་མགོན་པོ་ཡེ་ཤེས་དང་།
འཇམ་དབྱངས་ཆོས་མགོན་པ་དང་། མཁས་གྲུབ་

བྱང་ཆུབ་རྒྱལ་མཚན་དང་། མཁན་ཆེན་སངས་རྒྱས་བློ་གྲོས་ལ་སོགས་པ་མང་དུ་བྱོན་ནོ༎ ༎རི་ཁྲོད་པ་མགོན་པོ་ཡེ་ཤེས།རི་ཁྲོད་པ་མགོན་པོ་ཡེ་ཤེས་ཀྱིས་པཎ་ཆེན་གཤེགས་རྗེས། ལོ་ཤས་ཨེ་ཝཾ་གྱི་གདན་སར་བཞུགས་ནས་ཝ་སྣའི་དགོན་པ་བཏབ་ཏེ་གཞན་ཕན་རྒྱ་ཆེ་བར་མཛད་དོ༎
འཇམ་དབྱངས་ཆོས་མགོན་པ་ནི། ཀུན་མཁྱེན་ཆེན་པོ། བུ་སྟོན་རིན་པོ་ཆེ། གཡག་སྡེ་པཎ་ཆེན། ཁྱད་པར་དུ་ཆོས་རྗེ་ཕྱོགས་རྒྱལ་བ་ལས་དབང་རྒྱུད་འགྲེལ་གྱི་བཤད་པ་ལན་མང་པོ་མན་ངག་ཕྲན་དང་བཅས་པ་ཡོངས་སུ་རྫོགས་པར་གསན་པས་མཁས་པར་གྱུར་ནས་ཨེ་ཝཾ་གྱི་གདན་སར་བཞུགས་ཏེ།
མངོན་དཀྱིལ་རྩིས་ཀྱི་བསྟན་བཅོས་སོགས་མཛད། རྒྱུད་འགྲེལ་གྱི་བཤད་པ།
མངོན་དཀྱིལ་གྱི་ལག་ལེན། སྦྱོར་དྲུག་གི་དུས་ཁྲིད་ལེགས་པར་གསུང་ཞིང་གཞན་ཕན་མཛད་དོ།།འཇམ་དབྱངས་རིན་ཆེན་རྒྱལ་མཚན།དེའི་གདན་ས་འཇམ་དབྱངས་རིན་ཆེན་རྒྱལ་མཚན་ནི། ཞང་སྟོན་རྒྱ་བོ།
ཆོས་མགོན་པ། རྟོགས་ལྡན་སྔོན་ལམ་རྣམས་ལས་དབང་རྒྱུད་བཤད་མན་ངག་མནོས། སྡེ་སྣོད་སྤྱི་དང་ཁྱད་པར་དུས་འཁོར་ལ་མཆོག་ཏུ་མཁས་པ། མངོན་པར་མཁྱེན་པ་མངའ་ཞིང་། དུས་སྦྱོར་རེར་རླུང་བུམ་པ་ཅན་འཆིང་ནུས་པ།
གྲུབ་པ་བརྙེས་པ་ཞིག་གོ། དེ་ལ་བདག་གི་བླ་མ་དུས་འཁོར་བ་ཆེན་པོ་འཕགས་པ་རིན་པོ་ཆེས་རྒྱུད་འགྲེལ་གྱི་བཤད་པ་

ཡོངས་སུ་རྫོགས་པ་ཕྲན་དང་བཅས་པ་གསན་ཏོ༎མཁས་གྲུབ་བྱང་ཆུབ་རྒྱལ་མཚན།མཁས་གྲུབ་བྱང་ཆུབ་རྒྱལ་མཚན་པ་ནི། ཆོས་འཁོར་གླིང་དུ་ཡུན་རིང་དུ་བཞུགས་ནས་འགྲོ་ཕན་མཛད་ཅིང་། ཕྱི་ཞིག་ན་ཆུ་མིག་དགོན་གསར་དུ་བཞུགས་ནས་དབང་རྒྱུད་བཤད་མན་ངག་གི་སྒོ་ནས་ཕྲིན་ལས་རྒྱས་པར་བྱུང་ངོ་༎
དེའི་སློབ་མ་འཇམ་དབྱངས་ནམ་མཁའ་གྲགས་ནི། དུས་ཀྱི་འཁོར་ལོའི་མཁས་གྲུབ་ཆེན་པོ་ཞིག་གོ། དེ་ལ་བདག་གི་བླ་མ་དུས་འཁོར་བ་ཆེན་པོས་དབང་ཡོངས་སུ་རྫོགས་པ་ཆོས་མགོན་པའི་ལུགས་མནོས་སོ༎སངས་རྒྱས་བློ་གྲོས་པ།སངས་རྒྱས་བློ་གྲོས་པ་ནི།
ཚོགས་ཆེན་མོའི་མཁན་པོ་མཛད། དེ་རྗེས་ས་སྟོད་སྨད་མང་པོར་བཞུགས་ནས་ཁྲིད་ཀྱིས་གཞན་དོན་ཆེ་བར་མཛད་ཅིང་།
ཕྱིས་ཡོལ་རིན་ཆེན་གླིང་བཏབ་ནས་འགྲོ་དོན་བསྐྱངས་སོ༎མཁན་ཆེན་རྒྱལ་བཟང་པ།ཆོས་མགོན་པས་རྩེ་ཐང་དུ་སྡེ་སྣོད་འཛིན་པ་མང་པོ་ལ་རྒྱུད་འགྲེལ་གསུངས་པའི་གསན་པ་པོའི་མཆོག་མཁན་ཆེན་རྒྱལ་བཟང་པ་ནི།
ལྕགས་སྟག་ལ་འཁྲུངས། ཆོས་མགོན་པ་ལ་དབང་རྒྱུད་བཤད་དང་། མཁན་ཆེན་བསངས་བློ་བ་ལ་སྦྱོར་དྲུག་གསན། སྤྱན་རས་གཟིགས་ཀྱིས་གོ་བླའོ་ཞེས་གསུངས་པ་འདི་ཐམས་ཅད་ཁོ་བོ་ལུང་བསྟན་པར་འདུག་གསུང་།
ཐུགས་དམ་དུས་འཁོར་ཉིད་ལ་མཛད། བཤད་པ་དང་ཁྲིད་ཀྱིས་གཞན་ཕན་ཆེར་མཛད་ནས་དོན་དྲུག་པ་ཤིང་སྦྲུལ་ལ་གཤེགས་སོ༎རྐྱང་ཆེན་པ་ཤཱཀྱ་ཤྲཱི།

ཆོས་མགོན་པའི་སློབ་མ་རྐྱང་ཆེན་པ་ཤཱཀྱ་ཤྲཱི་ནི། གཙོ་བོ་ཆོས་མགོན་པ་ལས་རྒྱུད་འགྲེལ་བྱང་བར་བསླབས། མཁན་ཆེན་རྒྱལ་བཟང་པ་དང་། ཚལ་མིན་པ་ལས་ཀྱང་གསན། བུ་རིན་པོ་ཆེའི་དངོས་སློབ་བླ་མ་དབང་རིན་པ་རྒྱལ་ལྷ་ཁང་ན་བཞུགས་པ་ལ་བུ་ལུགས་རྣམས་གསན།
མནལ་ལམ་དུ་སྐས་རིང་བོ་ཞིག་ལ་འཛེགས་ཏེ་མཆོད་རྟེན་གྱི་བུམ་པའི་ནང་དུ་བྱོན་པ་ན། དུས་ཀྱི་འཁོར་ལོའི་དཀྱིལ་འཁོར་ཤིན་ཏུ་བཀྲ་བ་ཅིག་གི་འགྲམ་ན།
ཀུན་མཁྱེན་ཆེན་པོ་བཞུགས་པ་དང་མཇལ་ཏེ་བྱིན་གྱིས་བརླབས་པའི་སྣང་བ་བྱུང་བས་ཆོས་མང་པོ་ལ་ངེས་པ་རྙེད་གསུང་། བརྒྱད་ཅུ་པ་ས་ཕོ་འབྲུག་ལ་བདེ་བ་ཅན་དུ་གཤེགས་སོ༎ དེ་ལ་ཐམས་ཅད་མཁྱེན་པ་འགོས་ལོ་ཙཱ་བས་གསན་ཏོ༎
༎༡༥ ཆོས་རྗེ་ཕྱོགས་ལས་རྣམ་རྒྱལ།ཆོས་རྗེ་ཕྱོགས་ལས་རྣམ་རྒྱལ་བ་ནི། མཚན་གཞན་ཆོས་ཀྱི་རྒྱལ་པོ་ཞེས་པ་འཁྲུངས་ཡུལ་མངའ་རིས་པ། མེ་ཕོ་རྟ་ལ་འཁྲུངས། གཞོན་པའི་དུས་ནས་དབུས་སུ་བྱོན་ནས་ཆོས་འཁོར་གླིང་དུ་ཕར་ཚད་ལ་སོགས་པའི་མཚན་ཉིད་ཀྱི་སྡེ་སྣོད་ལ་སྦྱངས་པས་མཁས་པ་ཆེན་པོ་གྱུར་ཏེ།
དབུས་གཙང་གཉིས་ཀར་གྲ་བསྐོར་ཡང་མཛད། གྲ་བསྐོར་གྱི་ནང་ལ་ཀུན་མཁྱེན་ཆེན་པོ་དང་མཇལ་བས་ཤིན་ཏུ་དད་པས་ཇོ་ནང་ཉིད་དུ་ཕྱག་ཕབ་སྟེ།
ཀུན་མཁྱེན་ཆེན་པོའི་དྲུང་དུ་དུས་ཀྱི་འཁོར་ལོའི་དབང་

རྒྱུད་བཤད་མན་ངག་དང་བཅས་པ་དང་ཆོས་གཞན་ཡང་མང་དུ་གསན། མན་ངག་ཐུགས་ཉམས་སུ་བཞེས་པས་ཏིང་ངེ་འཛིན་བཟང་པོ་འཁྲུངས་ཏེ། བླ་མ་ལ་ཡིད་ཆེས་བས་རང་གི་བླ་མ་ཐམས་ཅད་ཀྱི་གཙོ་བོར་འཛིན། ཀུན་མཁྱེན་ཆེན་པོའི་སློབ་མ་བྱང་པ་ཏ་དབེན་པས་ཀུན་མཁྱེན་ཆེན་པོ་དཔོན་སློབ་ལ་ཞལ་ཏ་ཞུས་ཏེ་ངམ་རིངས་ཀྱི་ཆོས་སྡེ་བཏབ།
དེར་ཀུན་མཁྱེན་ཆེན་པོ་ཉིད་ཀྱིས་ཐོགས་ཤིག་བཞུགས། དེ་ནས་རྗེ་འདི་ལ་གཏད་ནས་ཇོ་མོ་ནང་ཉིད་དུ་ཕེབས།
རྗེ་འདིས་ཀྱང་ཕར་ཚད་གཙོ་བོར་བཏོན་པའི་སྡེ་སྣོད་ཀྱི་བཤད་པ་ཡུན་རིང་དུ་མཛད། སློབ་མ་བློ་གསལ་བ་ཡང་མང་དུ་འདུས། ཕྱིས་བསྟན་པའི་རྒྱལ་མཚན་པ་ལ་གདན་ས་གཏད་ནས་ཞེ་དགུ་པ་ལ་ཇོ་མོ་ནང་གི་གདན་ས་མཛད།
ལོ་ལྔ་ན་གདན་ས་དེ་ཡང་གཏད་ནས་དབུས་སུ་ཕེབས། ཚལ་དབུས་གླིང་དུ་དུས་ཀྱི་འཁོར་ལོའི་དབང་རྒྱུད་བཤད་མན་ངག་གི་ཁྲིད་རྣམས་སློབ་མའི་སྡེ་ཆེན་པོ་ལ་གསུངས། དེ་ནས་ཡར་ཀླུངས་ཕྱོགས་ལ་ཕེབས།
རྡོར་ལོ་ཆེན་བྱང་རྩེ་ལ་མཆོག་དབང་གོང་མ་གནང་། ཁྲ་འབྲུག་ལ་སོགས་པར་བཞུགས་ཏེ་གདུལ་བྱ་དཔག་ཏུ་མེད་པ་ལེགས་པའི་ལམ་ལ་བཀོད། དེ་ནས་གཙང་ལ་ཐེགས་ཏེ་སེ་མཁར་ཆུང་དུ་བཞུགས།
བསྟན་བཅོས་ཀྱང་མང་དུ་མཛད། བརྒྱད་ཅུ་རྩ་གཅིག་པ་མེ་ཕོ་སྟག་ལ་གཤེགས་སོ༎ བདག་

ཉིད་ཆེན་པོ་འདི་ལ། འཇམ་དབྱངས་ཆོས་མགོན་པ། རྟོགས་ལྡན་སྔོ་ཉལ་མ་ཡེ་ཤེས་རྒྱལ་མཚན། ཚལ་མིན་པ་བསོད་ནམས་བཟང་པོ། ལྷ་ཁང་སྟེངས་པ་སངས་རྒྱས་རིན་ཆེན། སྨན་ཆུ་བ་སངས་རྒྱས་བློ་གྲོས། ཤེས་རབ་རྡོ་རྗེ་སོགས་དུས་ཀྱི་འཁོར་་ལོའི་མཁས་གྲུབ་ཀྱི་སློབ་མ་མང་དུ་བྱུང་སྟེ།
དེ་དག་ལས་ཆོས་མགོན་པ་ནི་བཤད་ཟིན་ལ། སྔོ་ཉལ་མ་ནི། ཚལ་དབུས་གླིང་དུ་བཞུགས་ནས་ཆོས་འདི་དར་བར་མཛད་དོ༎ ༎ཚལ་མིན་པ་བསོད་ནམས་བཟང་པོ།ཚལ་མིན་པ་ནི།
དགེར་ཕུ་སྤྱི་མོ་ལུང་དུ། ཡབ་ལྡོང་ཐར་བཟང་དང་ཡུམ་དཀོན་མཆོག་དཔལ་མོའི་སྲས་སུ་ལྕགས་སྦྲུལ་ལ་འཁྲུངས། ལོ་ལྔ་པ་ལ་གཉག་ཆེན་པ་ལས་དགེ་བསྙེན་མནོས། བཅུ་གཅིག་པ་ལ་མཁན་ཆེན་དོན་གྲུབ་དཔལ་བ་ལས་རབ་ཏུ་བྱུང་།
བཅོ་བརྒྱད་པ་ལ་མཁན་པོ་ཡོན་ཏན་རྒྱལ་མཚན་ལས་བསྙེན་པར་རྫོགས། ཆོས་རྗེ་ཕྱོགས་རྒྱལ་བ། མ་ཏི་པཎ་ཆེན། ཉ་དབོན་ཀུན་དགའ་རྣམས་ལ། དུས་འཁོར་གྱི་དབང་རྒྱུད་བཤད་མན་ངག་དང་བཅས་པ་གསན།
བཞི་བཅུ་པ་ལ་དགེ་འདུན་སྒང་བའི་མཁན་པོ་མཛད་དེ་ལོ་ཉི་ཤུའི་བར་བསྐྱངས། རེ་གསུམ་པ་ལ་ཀརྨ་པ་དེ་བཞིན་གཤེགས་པས་ཚལ་མིན་དགོན་པ་ཕུལ་བས་དེར་བཞུགས་ཏེ་ཁྲིད་བཤད་དབང་གསུམ་གྱི་གདུལ་བྱ་ཡུན་རིང་དུ་བསྐྱངས།
དབང་

སྒྲུབ་ཀྱི་ཡིག་ཆ་ཡང་མཛད། ཆེན་པོ་ཀུན་གྱི་ཡང་བླ་མར་གྱུར་ཏེ། ཆོས་རྗེ་དེ་བཞིན་གཤེགས་པ་དང་མཐོང་བ་དོན་ལྡན་གཉི་ཀས་ཞབས་ལ་གཏུགས། གྱ་བརྒྱད་པ་ལ་ཉི་ཟླའི་གྲོངས་ལྟས་དྲག་པོ་བྱུང་བ་ན། སྲོག་རྩོལ་གྱིས་ཞག་གསུམ་ན་བཟློགས་ཏེ།
རྒན་པོ་མྱུར་དུ་འཆི་བའི་ལྟས་ཤར་བ༎ རིམ་གྲོ་མན་ངག་ཟབ་མོས་རེ་ཤིག་བཟློགས༎ ལོ་གསུམ་འཚོ་བའི་རྟགས་དང་རྟེན་འབྲེལ་འཛོམ༎ ཞེས་གསུངས། དགུ་བཅུ་པ་ལ་ཕར་ཕྱིན་ཊཱི་ཀ་མཛད།
གོ་གཉིས་པ་ལ་སེམས་འགྲེལ་གསུམ་ལ་གཟབས་བཤད་མཛད། གོ་གསུམ་པ་ཆུ་མོ་གླང་ལ་གཤེགས་སོ༎དཀའ་བཅུ་པ་པདྨ་བཟང་པོ།དེའི་སློབ་མའི་ཐུ་བོ་གསུམ་ལས། དཀའ་བཅུ་པ་པདྨ་བཟང་པོས་རྒྱུད་འགྲེལ་གྱི་བཤད་པ་ལན་མང་དུ་གསུངས་ཤིང་ཊཱིཀ་ཆེན་ཡང་མཛད་དོ༎ཆོས་རྗེ་ཆོས་བཟང་ཉི་མ།ཆོས་རྗེ་ཆོས་བཟང་ཉི་མས།
གཡའ་སྣང་རི་ཁྲོད་བཏབ། དུས་འཁོར་གྱི་བཤད་སྒྲུབ་གཉི་གའི་གྲ་བཙུགས་ཏེ་སྦྱོར་དྲུག་ལ་རྩེ་གཅིག་ཏུ་བྱེད་པའི་སྒྲུབ་པ་མང་དུ་བྱུང་ངོ་༎
འཕགས་ཆེན་བསོད་ནམས་དད་ཀྱིས་བསྙུང་གནས་ཀྱི་སྡེ་བཙུགས་ཤིང་སྦྱོར་དྲུག་གི་འཕྲིན་ལས་རྒྱས་པར་མཛད་དོ༎ ༎སངས་རྒྱས་རིན་ཆེན།ལྷ་ཁང་སྟེངས་པ་སངས་རྒྱས་རིན་ཆེན་ནི།
མཁས་གྲུབ་ཆོས་དཔལ་བའི་སྲས་སུ་སྣེའུ་མཁར་དུ་ས་མོ་ཡོས་ལ་འཁྲུངས། བྱིས་པའི་དུས་ནས་

ཐེག་པ་ཆེན་པོའི་རིགས་ལ་གནས་པས་གཞན་དང་ཁ་འཐབ་ཙམ་ཡང་མཛད་མ་མྱོང་། སྐུ་ན་ཕྲ་བ་ཉིད་ནས་ཡབ་མེས་ཀྱི་ཆོས་བརྟག་གཉིས་རྔོག་ལུགས། ཕུར་པ་རྟ་མགྲིན་བླ་མ་སོགས་བཀའ་གཏེར་གྱི་ཆོས་མང་པོ་གསན། དེ་ནས་རྩེ་ཐང་དུ་ཆེན་པོ་ཆོས་སེང་བ་དང་སློབ་དཔོན་འོད་ཟེར་དཔལ་བ་ལ་ཕར་ཚད་ལོ་ཆེན་བྱང་རྩེ་ལ་རྒྱུད་བཤད་ཚར་ཕྱེད་དང་གཉིས།
ལོ་ཙཱ་བ་ནམ་མཁའ་བཟང་བོ་ལ་ཚར་གཉིས། ཆོས་རྗེ་ཕྱོགས་པ་ལ་དབང་ཡོངས་སུ་རྫོགས་པ།
རྒྱུད་བཤད་ཚར་གཉིས། སྦྱོར་དྲུག་དང་བསྙེན་སྒྲུབ་རྟོགས་ལྡན་སྔོ་ཉལ་མ་ལ་རྒྱུད་འགྲེལ་ཕྱོགས་མཆན། ཆོས་འཁོར་གླིང་པ་འཇམ་དཀར་ལ་དོན་དམ་བསྙེན་པ་དང་ལྟ་འདོད་མདོར་བསྟན། ཞང་སྟོན་རྒྱ་བོ་ལ་རྒྱུད་འགྲེལ་ཀུན་མཁྱེན་ཆེན་པོའི་མཆན་དང་བཅས་པ།
རི་སྟོན་བློ་ཆེན་འོད་ལ་རྒྱུད་འགྲེལ་ལོ་གྲགས་པའི་འགྱུར་དང་། ནཱ་རོ་པའི་དབང་མདོར་བསྟན་གྱི་འགྲེལ་པ་གསན། ཀུན་མཁྱེན་ཆེན་པོ་ལྷ་སར་ཕེབས་དུས་བསྙེན་པར་རྫོགས།
ཆོས་ཕྲན་འགའ་ཡང་གསན། དེ་རྣམས་ལས་ཕྱོགས་ལས་རྣམ་རྒྱལ་བའི་ལུགས་ཉིད་གཙོ་བོར་མཛད། དེ་ནས་སྒྲུབ་པ་ལ་ཞུགས་ཏེ་ཡན་ལག་དྲུག་གི་རྣལ་འབྱོར་ལྷུར་བླངས་པའི་ཚེ་སྐུ་ལུས་མེས་བསྲེགས་པ་འདྲ་བའི་བསྙུན་གྱིས་ལོ་དགུར་བསྙུང་ཡང་ཐུགས་དམ་མ་ཆག

དེ་ནས་བསྙུན་ལས་གྲོལ་ཞིང་གྲུབ་པ་བརྙེས་ནས་རྒྱུད་འགྲེལ་གྱི་བཤད་པ་ཡང་གནང་། རྒྱུན་ལྡན་དུ་སྐྱ་སེར་ཕོ་མོ་ལ་སོགས་པའི་གདུལ་བྱ་མང་པོ་ལ་སྦྱོར་དྲུག་གི་ཁྲིད་བཏབ་སྟེ། གཞན་གྱི་དོན་ཡུན་རིང་དུ་མཛད་ནས།
གྱ་དྲུག་པ་ཤིང་ཕོ་འབྲུག་ལ་སྐུའི་སྐྱེ་བ་སྔ་མའི་གནས་དགའ་ལྡན་དུ་བྱོན་ཏོ༎ ༎འགོས་ལོ་ཙཱ་བ་ཆེན་པོ་གཞོན་ནུ་དཔལ།དེའི་སློབ་མའི་ཐུ་བོ་ཐམས་ཅད་མཁྱེན་པ་འགོས་ལོ་ཙཱ་བ་ཆེན་པོ་གཞོན་ནུ་དཔལ་ནི།
ཡུལ་རྒྱ་སྨན་ལྷ་ཁང་གི་མདའ་ངམ་པ་རའི་གྲོང་ནག་མོ་དབུས་ཁྱིམ་དུ། ཡབ་འགོས་སྟོན་འབྱུང་གནས་རྡོ་རྗེ་དང་ཡུམ་སྲི་ཐར་སྐྱིད་ལ་སྲས་ལྔ་འཁྲུངས་པའི་གསུམ་པ་ཡིན། ཆུ་ཕོ་སྤྲེའུ་ལ་འཁྲུངས།
དགུང་ལོ་དགུ་ལ་སྤྱན་གཡས་མཁན་ཆེན་སངས་རྒྱས་བསྟན་པ་ལས་རབ་ཏུ་བྱུང་། སློབ་དཔོན་ཤེས་རབ་དར་ལས་སྤྱོད་འཇུག་གསན། ཁོང་གི་ཞལ་ནས་དཀའ་བཞི་དུས་འཁོར་དང་བཅས་པ་ཅིག་ཅི་ནས་ཀྱང་སློབས་གསུང་བས་དུས་འཁོར་སློབ་པ་ལ་ཁྱད་ཆེ་བར་བྱུང་གསུང་།
བཅུ་གཉིས་པ་ལ་རྩེས་ཐང་དུ་བྱོན་ཏེ་བསམ་བཟང་པ་ལས་རྣམ་འགྲེལ་དང་སྟོན་ཤཱཀ་པ་ལས་ཕར་ཕྱིན་རྒྱུད་བླ་གསན། རྒྱུད་བླ་ཐུགས་ལ་ཟིན་པ་དང་མཁྱེན་པ་དུས་མཉམ་དུ་བྱུང་།
ཐང་སག་ཏུ་ཡེ་རྒྱལ་པ་ལ་རྩ་འཇུག་ཚིག་གསལ་བཞི་བརྒྱ་པ་གསན་པས་ཟླ་བ་ཤར་བའི་མཚན་མ་བརྙེས། ཉེར་

གཉིས་པ་ལ་སྐྱོར་མོ་ལུང་དུ་བསམ་གཏན་དོན་གྲུབ་པ་ལ་འདུལ་མངོན་གསན། དེའི་ཚེ་ར་ཚག་ཇོ་མོ་མཇལ་ཏེ་གསོལ་བ་མང་དུ་བཏབ། ཐང་སག་ཏུ་ཡེ་རྒྱལ་བ་ལ་ན་བཟའ་འབུལ་དུ་ཐེགས་པས་ཁ་བ་བབ་སྟེ་ཡབ་ཀྱི་ལ་ཐོག་ཏུ་ནུབ་གཅིག་བཞུགས་པའི་ཚེ།
རྡོ་རྗེ་རྣལ་འབྱོར་མ་དངོས་སུ་གཟིགས། ར་ཚག་ཇོ་མོས་བྱིན་གྱིས་བརླབས་པར་འདུག་གསུང་། ཆོས་རྗེ་དེ་བཞིན་གཤེགས་པ་རྩེས་ཐང་དུ་ཕེབས་པ་ལ་ཐུགས་བསྐྱེད་དང་ཆོས་དྲུག་གསན།
ཞི་བྱེད་ཀྱི་དཔེ་ཅིག་ཕྱག་ཏུ་བྱུང་དུས། བྱང་ཕྱོགས་ཀྱི་ནམ་མཁའ་ལ་འཇམ་དབྱངས་སྤྲིན་གསེབ་ཏུ་བཞུགས་པ་གཟིགས། གུང་སྣང་པ་ལ་བདེ་མཆོག་ལུས་དཀྱིལ་གྱི་དབང་ཞུས་ནས། འོན་གྱི་བཀྲ་ཤིས་དོ་ཁར་རྗེ་རིན་པོ་ཆེ་བློ་བཟང་གྲགས་པ་ལ་ནཱ་རོ་ཆོས་དྲུག
ལམ་རིམ་དབུ་མ་གསན། རྐྱང་ཆེན་པ་ཤཱཀྱ་ཤྲི་ལ་དུས་འཁོར་རྒྱུད་འགྲེལ་གསན་ཅིང་རྐྱང་ཆེན་པ་དང་ལྷན་ཅིག་ལྷ་ཁང་སྟེངས་སུ་སངས་རིན་པ་ལ་དུས་འཁོར་གྱི་དབང་ཞུས།
ཕྱིས་རྒྱུད་བཤད་མན་ངག་དང་བཅས་པ་ཡོངས་སུ་རྫོགས་པར་གསན། གནས་དེར་ཞིང་བློན་གྱིས་ཞལ་དངོས་སུ་བསྟན། མལ་གྲོ་རྒྱ་སྟེངས་ཀྱི་སྤྱན་སྔ་རིན་ཆེན་འཕེལ་ལ་བཀའ་གདམས་ཀྱི་ཆོས་སྐོར་མང་དུ་གསན།
ཉེར་ལྔ་པ་ལ་ཤངས་རི་བོ་དགེ་འཕེལ་དུ་

ཤངས་པ་ཀུན་མཁྱེན་པ་ལ་ཟླ་བ་ལྔའི་བར་དུ་ཐུགས་བསྐྱེད་དང་དུས་འཁོར་གྱི་དབང་རྒྱུད་འགྲེལ་བུ་ལུགས་ཀྱི་བཤད་པ། དཔལ་ལྡན་བླ་མའི་ཊཱིཀ་ཆེན། འཁོར་ལོ་སྡོམ་ཆེན་དང་གཤེད་དམར་ལ་སོགས་པའི་དབང་རྗེས་གནང་སུམ་ཅུ་ལྷག་གསན།
ཀུན་མཁྱེན་པའི་གསུང་ནས་ཁྱེད་ཀྱིས་དུས་འཁོར་ལེགས་པར་ཤོད། ཐོག་མར་རྩིས་བཞིན་བསླབས་ལ་དེ་རྗེས་རྒྱུད་འགྲེལ་ལ་སྦྱོར་ཞེས་བཀའ་གཏད། ཉེར་བདུན་པ་ལ་སྣང་ཐང་དུ་ལོ་ཙཱ་བ་སངྒྷ་ཤྲི་ལ་ཀ་ལཱ་པ་དང་།
མཁན་ཆེན་གྲུབ་ཤེ་བ་ལ་བསླབ་བཏུས་སྐྱེ་རབས་ཆེད་དུ་བརྗོད་པའི་ཚོམ་བྱ་བ་མདོ་སྡེ་རྒྱན་གསན། བསྟན་འགྱུར་གྱི་གཟིགས་རྟོགས་ཀྱང་གྲུབ། ཁྱད་པར་བྱང་ཆེན་དུ་དུས་འཁོར་རྒྱུད་འགྲེལ་ལ་ལེགས་པར་སྦྱངས་པས་ཐུགས་ཀྱི་དཔྱད་པ་མཐར་ཕྱིན།
གྲུབ་ཆེན་བསོད་བློ་བ་ལ་མདོ་སྡེ་རྒྱན་འབྱེད་གཉིས་གསན། ཉེར་བརྒྱད་པ་ལ་རྟ་ནག་ཏུ་ཆོས་རྗེ་སྒྲོལ་མ་པ་ལས་སྒྱུ་འཕྲུལ་སོགས་རྙིང་མའི་སྐོར་པོ་ཏི་ལྔ་བཅུ་ཙམ་གསན་ཅིང་སྦྱངས།
དེ་དུས་མནལ་ལམ་དུ་ཇོ་མོ་ནང་གསལ་བར་གཟིགས་པ་ཕྱིས་མཇལ་དུ་ཐེགས་པས་དེ་ཉིད་ཇི་ལྟ་བ་བཞིན་དུ་འདུག་གསུངས། ཆོས་རྗེ་རོང་ཆེན་པ་ལ་སྔ་ཕྱིར་ཕར་ཕྱིན་རྩ་འཇུག་རྣམ་ངེས་རིམ་ལྔ་སོགས་གསན།
རབ་བརྟན་གླིང་དུ་མཁན་ཆེན་རྒྱལ་བཟང་པ་ལ་སྦྱོར་དྲུག་དང་། སྦེ་ཞིང་དུ་བྱང་ཆུབ་དཔལ་བ་ལ་རྔོག་ཆོས་སོགས་མང་དུ་གསན། སོ་བཞི་པ་ལ་སྟག་རྩེ་བས་

རྒྱ་དུར་གྱི་མཁན་སར་བཞུགས་པར་གསོལ་བས་ལོ་དྲུག་བཞུགས། དེའི་ཚེ་སློབ་དཔོན་ནམ་ལེགས་པ་ལ་དུས་འཁོར་རྒྱུད་འགྲེལ་གནང་། སོ་དགུ་པ་ལ་བཟང་པ་བློ་རྒྱམ་ལ་མངོན་པ་གསན། རྒྱ་དུར་བསྐྱར་ནས་ལྷ་པ་རིན་པོ་ཆེ་རྡོ་རྗེ་བླ་མ་ལ་ཡེ་ཤེས་ཞབས་ལུགས།
སྤྱན་སྔ་ཉེར་གཉིས་པ་ལ་དོ་ཧ་དང་ཕྱག་ཆེན་གསན། བཞི་བཅུ་པ་ལ་གྲར་སེམས་དཔའ་ཆེན་པོ་ལ་སྒྲོན་གསལ་དང་། གོང་དཀར་དུ་ཞྭ་ལུ་བ་གྲགས་པ་རྒྱལ་མཚན་ལ་ཡོ་ག་རབ་འབྱམས་ཕྱིས་སྣེ་གདོང་རྩེར་གྲུབ་པ་སྡེ་བདུན་གསན།
ཡོངས་རྫོགས་ཀྱི་པཎྜི་ཏ་ཆེན་པོར་གྱུར་ནས་རྩེས་ཐང་དུ་ཆོས་རྗེ་ནམ་པ་སོགས་སྡེ་སྣོད་འཛིན་པ་མང་པོ་ལ་དུས་འཁོར་རྒྱུད་འགྲེལ་གསུངས།
ཞེ་གཉིས་པ་ལ། པཎ་ཆེན་ནགས་ཀྱི་རིན་ཆེན་རྩེས་ཐང་དུ་ཕེབས་པ་ལ་བརྟག་ཅིང་དཔྱད་པས་མཁྱེན་པའི་གཏིང་མི་མངོན་པར་དགོངས་ནས་ལུ་ཡི་པའི་དབང་གསན། ཞེ་བཞི་པ་ལ་བསམ་གཏན་གླིང་དུ་ཐུགས་དམ་ལ་བཞུགས་པས་སློངས་ཆེ་བར་བྱུང་ཏེ་བསྙུན་དྲག་པོས་བཏབ་པ་ན་ཆོས་བརྒྱད་མགོ་སྙོམས་ཤིང་ཐུགས་ལས་བྱོན་པའི་མན་ངག་ཉམས་སུ་བཞེས་པས་ཁྲོ་གཉེར་བའི་སྒྲ་བྱུང་མ་ཐག་བསྙུན་དྭངས།
སླར་ཡང་པཎ་ཆེན་ལ་སྦྱོར་དྲུག་གི་ཁྲིད་དང་མི་གཡོ་བའི་དབང་གསན།
མཆིམ་ཕུར་དབང་མདོར་བསྟན་གྱི་བཀའ་འགྲེལ་སོགས་

འགྱུར་མང་པོ་མཛད། འགོས་ལོ་ཙཱ་བ་ཞེས་མཚན་གསོལ། རྡོ་རྗེ་ཕྲེང་བའི་དབང་། བདེ་དགྱེས། མི་གཡོ་བ། གྲ་ལྔ་རྣམས་ཀྱི་དབང་། དབང་མདོར་བསྟན། དཔེ་མེད་འཚོའི་སྦྱོར་དྲུག་རྩ་འགྲེལ། མཚན་བརྗོད་དཔྱིད་ཐིག་འགྲེལ་པ།
མན་སྙེ། མི་གཡོ་བླ་མེད་ཀྱི་རྒྱུད་རྣམས་གསན། དེའི་ཚེ་རྗེ་འདི་སྤྱིར་རིག་པའི་གནས་ཇི་སྙེད་པ་ལ་མཁས། ཁྱད་པར་རྒྱལ་བའི་གསུང་རབ་མཐའ་དག་གི་ཚིག་དོན་དྲང་ངེས་མ་ལུས་པ་དཔྱིས་ཕྱིན་དུ་མཁྱེན་ཅིང་སྨྲ་བའི་སྤོབས་པ་མཆོག་ཏུ་དགེ་བས།
པཎ་ཆེན་གྱི་ཞལ་ནས་པཎྜི་ཏ་མིའི་ཉི་མའི་ཤེས་རབ་ལྟ་བུ་མ་མཐོང་། མིའི་ཉི་མ་ནི་གཤེགས། ད་ནི་འཛམ་བུའི་གླིང་ན་ཀུ་མ་ར་ཤྲི་ལས་མཁས་པ་མི་སྣང་གསུང་ཏེ་མཆོག་ཏུ་བསྔགས་པར་མཛད་དོ༎
ས་ཕོ་རྟའི་ལོ་ལ་ཆོས་རྒྱལ་གྲགས་པ་འབྱུང་གནས་པས་སྦྱིན་བདག་མཛད་དེ་བཙན་ཐང་དུ་དམར་སྟོན་རྒྱལ་མཚན་འོད་ཟེར་བ་ལ་རྗེ་འདི་ཉིད་སོགས་སྡེ་སྣོད་འཛིན་པ་མང་པོས་ཀྲི་ཡ་ས་མུཙྪ་སོགས་དབང་རྗེས་གནང་རྒྱ་མཚོ་ལྟ་བུ་གསན།
འོན་ཆོས་སྡིངས་སུ་རྒོད་ཕྲུག་ཆོས་རྗེ་ལ་ཕག་མོ་གཞུང་དྲུག་གསན་ནས་དྭགས་ཕྱོགས་སུ་ཐེགས། ཀུ་རབ་པ་དང་འབྲུམ་མདའ་བས་བསྙེན་བསྐུར་ཏེ་སྨྱོན་ཕུག་ཏུ་ཐུགས་དམ་མཛད་ཅིང་ཤེར་ཕྱིན་དགུ་བ་སོགས་ཀྱི་འགྱུར་མཛད།
དེ་ནས་ཙ་རིར་ཐེགས་ཏེ་སྡོང་བོ་མཁར་ངང་ཟིལ་ཆེན་དང་སྐྱོ་གོ་ཚལ་དང་།

གཡག་ཕུག་རྣམས་སུ་ཟླ་བ་དྲུག་ཐུགས་དམ་མཛད། སླར་དྭགས་པོར་ཕེབས་ཏེ་སྤྲུལ་སྐུ་ཆོས་དཔའ་ཡེ་ཤེས་པ་ལ་ཆོས་དྲུག་གསན། སྒམ་པོར་ཐེགས་དུས་སྐུ་འདྲ་རིན་པོ་ཆེ་དེ་སྒམ་པོ་པ་དངོས་སུ་མཇལ་ཞིང་། དེའུ་ཤར་མར་ཆོས་ཉིད་ཀྱི་བདེན་པ་གཟིགས་ཏེ་དེར་ང་ལ་གོ་བ་སྐྱེས་པ་ཡིན་གསུང་།
དྭགས་པོ་ལ་བར་དུ་རི་མི་འབབས་པ་བསོད་ནམས་རིན་ཆེན་ལ་ཕྱག་ཆེན་སྤྱོད་ཡུལ་དོ་ཧ་གསན། ཞེ་དགུ་པ་ལ་ཡར་ཀླུངས་སུ་ཕེབས་རྒོད་ཕྲུག་པ་ལ་ཨྱོན་བསྙེན་སྒྲུབ་གསན།
གཞན་ལ་བསྟན་ན་ཕན་པ་རྒྱ་ཆེན་པོ་འབྱུང་ཞེས་ལུང་བསྟན། ལྔ་བཅུ་པ་ལ་ཡིད་བཟང་རྩེར་བཞུགས་ཏེ་དམར་སྟོན་པ་དང་། ཆོས་རྗེ་ནམ་པ་དང་། དཔལ་ཀུན་བཟང་རྩེ་པ་ལ་སྦྱོར་དྲུག་གནང་།
དེའི་ཕྱི་ལོ་ཆུ་ཕོ་ཁྱིའི་ནག་ཟླ་ལ། ཆོས་རྒྱལ་གྲགས་པ་འབྱུང་གནས་ཀྱི་བཀས་དཔོན་སློབ་རྣམས་ལ་ཕོགས་དང་ཆོས་ཇ་གནང་ནས་སློབ་དཔོན་རིན་པོ་ཆེ་ཡེ་ཤེས་རྒྱལ་མཚོས་གཙོས་པའི་སྡེ་སྣོད་འཛིན་པའི་དཔེ་འགྲིམས་དགུ་བཅུ་ལྷག་ལ་རྒྱུད་འགྲེལ་གྱི་བཤད་པ་རྒྱས་པར་གནང་།
ཡེ་ཤེས་རྒྱ་མཚོ་བས་ཞུས་ནས་རྒྱུད་གསུམ་གསང་བ་རྣམ་ཕྱེ་མཛད། ཆུ་མོ་ཕག་ལ་རྩིས་ལ་འཁྲུལ་སེལ་ཡང་མཛད།
སྐྱམ་འཆད་པ་སྟེངས་སུ་སྒྲོན་གསལ་ལ་འགྱུར་བཅོས་མཛད་ནས་རྗེ་ནམ་པ་སོགས་ལ་གསུངས། འཇུ་ལྷ་ཁང་

སྟེངས་སུ་ཡང་། གདན་ས་སངས་རྒྱས་རྒྱལ་མཚན། བླ་མ་བཀྲས་བསོད་པ། སྟོན་ཉི་སོགས་ལ་རྒྱུད་འགྲེལ་གསུང་། བཀྲས་བསོད་པས་ཞུས་ནས་བསྐྱེད་རིམ་ཡན་ལག་བཞི་པ་མཛད། ང་བདུན་པ་ལ་ལྗང་ཕོ་བྲང་དུ་ཆོས་རྗེ་ལོ་ཆེན་ལ་རྒྱུད་འགྲེལ་གསུངས།
དེའི་ཕྱི་ལོ་ལ་ཆོས་རྗེ་ནམ་པ་དང་ལོ་ཆེན་ལ་སྒྲོན་གསལ་ངེས་དོན་གྱི་བཤད་པ་རྩལ་དུ་བཏོན་ནས་གསུངས། སྦྲུལ་ལོ་ལ་དཔལ་ཀུན་བཟང་རྩེ་པས་ཞུས་ཏེ་ལྷ་ཁང་སྟེངས་སུ་སྡེ་སྣོད་འཛིན་པ་མང་པོ་ལ་རྒྱུད་འགྲེལ་གསུངས།
རྟ་ལོ་ལ་རྡོའི་མཐོང་སྨོན་དགོན་པར་ཆེན་པོ་དཔལ་འབྱོར་བ་སོགས་སྡེ་སྣོད་འཛིན་པ་མང་པོ་ལ་རྒྱུད་འགྲེལ་གསུངས། ལུག་ལོ་ལ་ཆོས་སྡིངས་གཡུ་ལོ་བཀོད་པར་སྐུ་མཚམས་མཛད།
རེ་གཅིག་པ་ལ་པཎ་ཆེན་གདན་འདྲེན་པ་ལ་ཐེགས་ཏེ། ངུར་མིག་གི་སྒྲོལ་མ་ལ་གསོལ་བ་བཏབ་པས། མནལ་ལམ་དུ་སྒྲོལ་མའི་ཨུཏྤ་ལའི་སྡོང་པོའི་འོག་ལ་དཔོན་སློབ་རྣམས་བྱོན་པའི་མཚན་མ་བྱུང་།
ལམ་རྣམས་སུའང་སྡེ་སྣོད་འཛིན་པ་མང་པོ་ལ་ཆོས་གསུངས། ཆོས་རྗེ་ཉིད་ལ་སྟོད་དུ་བཞུགས་ནས་སློབ་མ་རྣམས་བལ་བོར་པཎ་ཆེན་གདན་འདྲེན་དུ་བརྫངས། པཎ་ཆེན་དིང་རི་སྟེ་དམར་དུ་ཕེབས་པ་ལ་མཇལ་ཏེ་སྣ་ལེན་བཟང་པོ་བཤམས།
པཎ་ཆེན་གྱི་མཛད་པའི་ཤ་ཝ་རིའི་བསྟོད་པ་བསྒྱུར། པཎ་ཆེན་ཆོས་གསུང་པ་དང་དབང་

བསྐུར་བའི་ལོ་ཙཱ་ཡང་མཛད།སི་ཏུ་རྣམ་རྒྱལ་གྲགས་པས་དུས་འཁོར་སྐོར་གྱི་དྲི་བ་མང་དུ་མཛད་པ་ལ་ཐེ་ཚོམ་རྩ་བ་ནས་བསལ་བས་མཆོག་ཏུ་གུས་པར་འཛིན། སེང་གེ་རྩེ་ནས་ཕེབས་པའི་ཉིན་ཕྱི་བས་ཐོག་ཉིད་དུ་ལྕེ་རྩེ་སྐན་སྦྱར་གྱི་འགྱུར་མཛད།
རེ་ལྔར་ཕེབས་དུས་བཅུ་གསུམ་མའི་མཆོད་ཆོག་དང་ཙརྦ་ཊིའི་བསྟོད་པའི་འགྱུར་མཛད། རིམ་གྱིས་སྣེ་གདོང་རྩེར་ཕེབས། པཎ་ཆེན་ལ་སྣང་བའི་ཕྲེང་བ་དང་དྲིལ་བུ་རིམ་ལྔ་གསན།
གླང་ཐང་སྤྱན་སྔ་ཀུན་རྡོར་བ་ལ་སྒྲོན་གསལ་སྣང་། རེ་བཞི་པ་ལ་པཎ་ཆེན་བལ་པོར་ཐེགས་རྗེས་སྐྱམ་འཆད་པ་སྟེངས་སུ་དཔལ་ཀུན་བཟང་རྩེ་པ་སོགས་ལ་སྒྲོན་གསལ་གསུངས། དེ་ནས་སྨིན་རིར་ཆོས་རྗེ་བསྟན་པ་བས་གདན་དྲངས་སྨིན་རི་བའི་དགེ་བཤེས་མང་པོ་དང་ཁྲིད་ཐོབ་བརྒྱ་ལྷག་ལ་རྒྱུད་འགྲེལ་གསུངས།
རེ་ལྔ་པ་ལ་སྨན་ཅིག་པ་ཤེས་རབ་བཟང་པོ་ལ་ཞི་བྱེད་གསན། དེ་རྗེས་ཆོས་རྗེ་སྨན་ཅིག་པ་དཔོན་སློབ་ལ་ཞི་ཁྲོའི་དབང་སོགས་གནང་།
དེ་ནས་ཡར་ཀླུངས་སུ་ཕེབས་ནས་ཞི་བྱེད་ཀྱི་ཐུགས་དམ་སྐུ་མཚམས་མཛད། དེ་ནས་ཞལ་སྔ་པ་ཀུན་རྒྱལ་བ་ལ་ཕུར་བའི་དབང་གནང་། རྡོར་བཟང་པ་སོགས་དགེ་བཤེས་མང་པོ་ལ།
སྒྲོན་གསལ་བརྟག་གཉིས་སྒྱུ་འཕྲུལ་སོགས་གནང་། རྒྱལ་དབང་ཆོས་རྗེ་ཀུན་དགའ་དཔལ་འབྱོར་བ་དང་། དཔལ་

ཀུན་བཟང་རྩེ་བ་ལ་རྒྱུད་འགྲེལ་གནང་། དོན་གཅིག་པ་ལ། སྟག་ལུང་པར་གདན་དྲངས་ཏེ། ཕན་ཡུལ་གྱི་དེའུ་གོང་དུ་ཕེབས་པའི་ཉིན་བདུན་གྱི་བྲག་ལོགས་ལ་ཤཱཀྱ་ཐུབ་པའི་སྐུ་སྐུ་ཆོས་སེར་པོ་མནབས་པ་གཟིགས།
ཆོས་རྗེ་ངག་གི་དབང་ཕྱུག་ལ་དུས་འཁོར་སོགས་གནང་། རོང་པོ་ཆེན་པོ། ཀོང་པོ་ཐང་མགོན་པ། འབའ་རོམ་པ་སོགས་དགེ་བཤེས་མང་པོ་ལ་ཆོས་གསུངས། རྭ་སྒྲེང་དུ་ཐེགས་པས་འཇམ་རྡོར་གྱི་སྐུ་དེ་ཡེ་ཤེས་ཀྱི་སྐུ་དངོས་སུ་གཟིགས།
དོན་གསུམ་པ་ལ་ལྗང་ཕུ་བཀྲ་ཤིས་དགོན་པར་ལོ་གཅིག་གི་བར་དུ་སྐུ་མཚམས་ལ་བཞུགས་པས་ད་ལྟར་གྱི་སྣང་བ་འདི་ཐམས་ཅད་འོད་གསལ་འབའ་ཞིག་ཏུ་འཆར་བར་འདུག་གསུང་། སྟག་ལུང་པས་ཞུས་ཏེ་དུས་འཁོར་བཀའ་འགྲེལ།
འཁྲུལ་འཁོར་བཅུ་གཅིག་གི་ནང་བཤད། རེད་མདའ་བའི་རྩོད་ལན་རྣམས་མཛད། དོན་བདུན་པ་ལ་ཡིད་བཟང་རྩེར་སྐུ་མཚམས་དམ་པོ་ལ་བཞུགས་པའི་ཁོངས་སུ་མཆོད་རྟེན་ཆེན་མོ་གྲུབ་ནས།
ཚོང་འདུས་ཡངས་པ་ཅན་དུ་ཕེབས་ཏེ། ཆོས་ཀྱི་རྗེ་སྤྱན་སྔ་རིན་པོ་ཆེ་ལ་སེམས་འབྲེལ་སྐོར་ཕྲན་དང་བཅས་པ་གནང་། སྨོན་ཐང་དུ་སྐུ་མཚམས་དམ་པོ་ལ་བཞུགས་པའི་ཁོང་ནས་ཆོས་མང་དུ་གནང་། གོ་ལུང་པར་འཁྲུངས་པ་སོགས་སྔོན་གྱི་གནས་རྗེས་སུ་དྲན་པ་དང་།
ལྷའི་མིག་དང་། གཞན་གྱི་སེམས་

ཤེས་པ་སོགས་མངོན་པར་མཁྱེན་པ་མངའ། རྒྱུད་བླའི་འགྲེལ་བཤད་ཆེན་མོ་མཛད་པ་ན། ས་གཡོ་བ་དང་རྗེ་བཙུན་གྱི་བྱིན་གྱིས་བརླབས་པའི་མཚན་མ་བྱུང་། གྱ་གསུམ་པ་ལ་མངོན་དགའ་ཆོས་རྫོང་དུ་ཕེབས་ཆོས་རྣམས་ལྷུག་པར་རྩོལ་བཞིན་པའི་ངང་ནས་མེ་ཕོ་སྤྲེའུ་ལ་ཚོང་འདུས་ཡངས་པ་ཅན་དུ་ཐེགས་ཏེ།
སྤྲུལ་སྐུ་རིན་པོ་ཆེ་ཞྭ་དམར་ཅོད་པན་འཛིན་པ་བཞི་པ་ཕེབས་པ་ལ་དཔལ་མཁའ་སྤྱོད་པའི་ལུགས་ཀྱི་རིམ་ལྔ། ཕྱག་ཆེན།
རླུང་སེམས། གཉིས་མེད་སྦྱོར་དྲུག་བེར་ནག་ཅན་གསན་ཅིང་ཕྱིས་མཁའ་འགྲོ་རྒྱ་མཚོའི་དབང་རྒྱུད་འགྲེལ་ཕག་མོ་སྙིང་ཐིག་རྣམས་གསན། སྤྱིར་བླ་མ་དྲུག་ཅུ་རྩ་དྲུག་མངའ། སྤྲུལ་སྐུ་རིན་པོ་ཆེ་ལ་ཤ་ཝ་རའི་སྦྱོར་དྲུག་རྒྱུད་གསུམ་གསང་བ་གནང་།
བསྙེན་པར་རྫོགས་པའི་མཁན་པོ་མཛད། དེ་ནས་མངོན་དགའ་ཆོས་རྫོང་དུ་སྤྲུལ་སྐུ་རིན་པོ་ཆེ་ལ་སེམས་འབྲེལ་བསྐོར་སོགས་ཆོས་རྣམས་བུམ་པ་གང་བྱོའི་ཚུལ་དུ་གནང་།
སྦྱོར་དྲུག་གི་ཁྲིད་ཡིག་དང་ཕར་ཕྱིན་ཊཱིཀ་ཆེན་མཛད། གྱ་བདུན་པ་ལ་ཡང་དགོན་ཕོ་བྲང་དུ་བཞུགས་ཏེ་ཆོས་རྗེ་ལོ་ཆེན་ལ་རྡོ་རྗེ་སྙིང་འགྲེལ་གྱི་བཤད་པ་གནང་། དགུ་བཅུ་པ་མེ་མོ་གླང་གི་ལོ་ཟླ་བ་བཅུ་གཅིག་པའི་ཉེར་བརྒྱད་ལ་སྐུའི་བཀོད་པ་བསྡུས་སོ༎

དཔལ་ལྡན་བླ་མ་མཆོག་འདིས་དུས་ཀྱི་འཁོར་ལོའི་དཀའ་བའི་གནས་རྣམས་ལེགས་པར་དཀྲོལ་ཞིང་། འཇིག་རྟེན་ལས་འདས་པའི་དབང་བཞི་པ་སྦྱོར་བ་ཡན་ལག་དྲུག་གི་གསང་མཛོད་ལ་ངེས་པའི་སྤོབས་པ་ཐོབ་པར་མཛད་པས་བདག་ལ་བཀའ་དྲིན་ལྷག་པར་ཆེའོ༎ཆོས་རྗེ་དམར་སྟོན་པ།བདག་ཉིད་ཆེན་པོ་འདིའི་སློབ་མའི་མཆོག་ནི།
དམར་སྟོན་རྒྱལ་མཚན་འོད་ཟེར། སློབ་དཔོན་རིན་པོ་ཆེ་ཡེ་ཤེས་རྒྱ་མཚོ། སྟག་ལུང་རིན་པོ་ཆེ་ངག་གི་དབང་ཕྱུག
སྤྲུལ་སྐུ་རིན་པོ་ཆེ་ཞྭ་དམར་ཅོད་པན་འཛིན་པ། ཆོས་རྗེ་རིན་པོ་ཆེ་ནམ་མཁའ་བློ་གྲོས། སྤྱན་སྔ་རིན་པོ་ཆེ་ངག་གི་དབང་ཕྱུག ཆེན་པོ་དཔལ་འབྱོར་རྒྱ་མཚོ། ལོ་ཆེན་བསོད་ནམས་རྒྱ་མཚོ།
རྒྱལ་དབང་ཆོས་རྗེ་ཀུན་དགའ་དཔལ་འབྱོར། ཆོས་རྗེ་བསྟན་པ་རྒྱལ་མཚན། གླང་ཐང་སྤྱན་སྔ་བ་ཀུན་དགའ་རྡོ་རྗེ། དཔལ་ཀུན་བཟང་རྩེ་པ་ཆེན་པོ། རྒྱལ་སྲས་གཞོན་ནུ་དབང་ཕྱུག ལྷུན་སྡེ་རབ་འབྱམས་པ།
ཆོས་རྗེ་ལྷ་ལུང་པ་ནམ་མཁའ་རྒྱལ་མཚན། དཀའ་བཅུ་པ་གྲགས་པ་མཐའ་ཡས་སོགས་སྡེ་སྣོད་འཛིན་པ་ཆེན་པོ་ཁྱད་པར་དུས་ཀྱི་འཁོར་ལོ་ལ་མཁས་པ་མང་དུ་བྱོན་པ་ལས།ཆོས་རྗེ་དམར་སྟོན་པ་ནི། དམར་ཁམས་པ་གྲགས་བཟང་དང་།
ངོར་པ་ཀུན་དགའ་བཟང་པོ་སོགས་བླ་མ་དམ་པ་མང་དུ་བསྙེན་ནས་དཀའ་ཆེན་བཞི་སོགས་སྡེ་སྣོད་མཐའ་དག་ལ་

ཐུགས་སྦྱངས། གསང་སྔགས་རྒྱ་མཚོའི་ཕ་རོལ་ཏུ་སོན། ཆོས་རྒྱལ་གྲགས་པ་འབྱུང་གནས་པའི་གཙུག་རྒྱན་དུ་བཞུགས་ནས་ས་ཕོ་རྟ་ལ་བཙན་ཐང་དུ་དབུས་ཕྱོགས་ཀྱི་སྡེ་སྣོད་འཛིན་པ་ཕལ་མོ་ཆེ་ལ་བོད་དུ་བྱུང་ངོ་འཚལ་གྱི་དབང་དང་།
རྒྱུད་བཤད་སྒྲུབ་སྐོར་དང་བཅས་པ་གནང་བས་བཙན་ཐང་དབང་མངས་སུ་གྲགས། ཡོན་དུ་གསེར་གྱི་ཕུང་པོ་ཆེན་པོ་བྱུང་བས་གཅིག་ཀྱང་མ་གོད་པར་དམར་ཁམས་པ་དང་ངོར་ཆེན་པ་ལ་ཕུལ་ནས། རྗེ་འདིའི་ཞབས་ལ་གཏུགས་ཏེ་གངས་ཅན་ན་མཆོག་གི་བླ་མ་ཁྱེད་ཉིད་ལས་ལྷག་པ་མ་རྙེད་པས་ཚེ་གཅིག་ལ་སངས་རྒྱ་བས་མན་ངག་སྦྱོར་བ་ཡན་ལག་དྲུག་རྫོགས་པ་ཅིག་ཞུ་ཞེས་གསུང་བ་ལ་མན་ངག་མཐའ་དག་རྫོགས་པར་གནང་།
གསན་མ་ཐག་ཁམས་སུ་བྱོན་ཏེ་བུག་སྒོ་འདག་སྦྱར་ཅན་ཞིག་ཏུ་ཇི་སྲིད་འཚོའི་བར་དུ་སྒྲུབ་པ་སྙིང་པོར་མཛད་པ་ལ་ཐུགས་ཐག་བཅད་ནས་གཞན་ལ་ཆོས་གསུང་བ་སོགས་ཡེ་མ་གནང་བར་ཐུགས་དམ་ལ་རྩེ་གཅིག་ཏུ་བཞུགས་སོ༎སྟག་ལུང་པ།སྟག་ལུང་པ་ནི།
ས་ཕོ་ཁྱི་ལ་འཁྲུངས། བླ་མ་མང་དུ་བསྟེན་ནས་མདོ་སྔགས་ཀྱི་གཞུང་ལུགས་རྒྱ་མཚོ་ལྟ་བུ་གསན། སྒྲུབ་རྒྱུད་ཀྱི་གདམས་པས་ཕྱུག ཁྱད་པར་དུ་འགོས་ལོ་ཙཱ་བ་གདན་དྲངས་ཏེ།
སྦྱོར་དྲུག་གི་ཁྲིད། རྒྱུད་འགྲེལ་གྱི་བཤད་པ་སོགས་སེམས་འགྲེལ་གྱི་སྐོར་ཕྲན་དང་བཅས་པ། འཕགས་སྐོར། ཡེ་ཤེས་ཞབས་ལུགས། མཚན་བརྗོད།

རྣམ་སྣང་མངོན་བྱང་། ཞི་བྱེད། སྤྱོད་ཡུལ། རྒྱུད་བླ་མ་རྣམས་གསན། རྒྱལ་བའི་གསུང་རབ་མཐའ་དག་ལ་མཆོག་ཏུ་མཁས་ཤིང་གྲུབ་པའི་དབང་ཕྱུག་ཏུ་གྱུར། ཕྱོགས་ཀུན་ཏུ་སྙན་པར་གྲགས། ལྗང་གི་རྒྱལ་ཁམས་ཡན་ཕྲིན་ལས་ཀྱིས་ཁྱབ།
སྡེ་སྣོད་འཛིན་པ་ཕལ་མོ་ཆེ་ཞབས་དྲུང་དུ་ལྷགས་པ་ན་མཁྱེན་པའི་གཏིང་མི་དཔོགས་པར་ཞུམ། དགུང་ལོ་དོན་དགུའི་བར་དུ་བསྟན་པ་དང་འགྲོ་བ་ལ་ཕན་པ་ཆེ་བར་མཛད་དོ༎ ༎ཆོས་རྗེ་རིན་པོ་ཆེ་ནམ་མཁའ་བློ་གྲོས།ཆོས་རྗེ་རིན་པོ་ཆེ་ནམ་མཁའ་བློ་གྲོས་ནི།
ཡུལ་ཡར་ཀླུངས་དགེ་ར་སར་ཡབ་རྡོ་རྗེ་པདྨ་རྒྱལ་པོ་དང་ཡུམ་ལྷ་མོ་སྐྱིད་ཀྱི་སྲས་སུ་ཆུ་མོ་ལུག་ལ་འཁྲུངས། གཡེ་བའི་རྐུན་མས་གདན་དྲངས་ཚེ་ཉི་ཞུར་གྱི་སྟེང་དུ་སྤྱན་རས་གཟིགས་བཞུགས་པ་ཞལ་གཟིགས།
དགུང་ལོ་དགུ་པ་ལ་རྩེ་ཐང་དུ་ཆེན་པོ་ཚུལ་བློ་བ་ལས་རབ་ཏུ་བྱུང་། སྟོན་ཤཱཀ་པ་དང་བློ་རྒྱལ་བ་ལས་ཕར་ཚད་ལ་སྦྱངས། བཅུ་པ་ལ་ཀརྨ་པ་དེ་བཞིན་གཤེགས་པ་ལ་ཆོས་དྲུག་གསན།
འབྲས་སྤུངས་སུ་ཆོས་རྗེ་བཀྲ་ཤིས་དཔལ་ལྡན་པ་དང་རབ་མཆོག་པ་ལས་དཀའ་བཞི་དང་དབུ་མ་གསན་ཅིང་སྦྱངས།

རྒྱལ་ཚབ་དར་མ་རིན་ཆེན་དང་བཟང་སྐྱོང་བ་དང་ཤར་པ་ཡེ་རྒྱལ་བ་ལ་ཆོས་མང་དུ་གསན། གཙང་ཕྱོགས་སུ་ཇོ་མོ་ནང་གི་བར་དུ་བྱོན་ནས་ཀུན་མཁྱེན་ཆེན་པོའི་སློབ་མ་སྒྲུབ་པ་མོ་འོད་གསལ་འབུམ་དང་འུ་ལུ་གཉིས་ལ་ཆོས་འབྲེལ་གསན།
སྣར་ཐང་དུ་གྲུབ་ཆེན་བསོད་བློ་བ་དང་། ཆོས་རྗེ་ཨ་མོ་བ་ལ་ཆོས་འབྲེལ་གསན། ཉེར་དགུ་པ་ལ་སྣ་མོ་ཆོས་རྫོང་དུ་མཚན་སྒྲོག་པའི་མཁན་པོ་ལེགས་རིན་པ། དགེ་བློ་པ་དཔལ་རིན་པ་རྣམས་ལ་མཁན་སློབ་བཞུས་ཏེ་བསྙེན་པར་རྫོགས།
རྩེ་ཐང་དུ་འགོས་ལོ་ཙཱ་བ་ལ་དུས་འཁོར་རྒྱུད་འགྲེལ་དང་ཕར་ཕྱིན་གསན། རྒྱལ་བཟང་རྒྱུད་འབུམ་ཞུས་དག་གི་ཕྱག་ཕྱིར་ཐེགས་ཏེ་རྒྱུད་འགྲེལ་སྐྱར་ཆོས་

སུ་གསན། ལྷ་ཁང་སྟེངས་སུ་ཡང་གདན་ས་བ་དང་ལྷན་ཅིག་རྒྱུད་འགྲེལ་དང་རྒྱུད་བླ་གསན། རྩེས་ཐང་དུ་ཆེན་པོ་བློ་རྒྱལ་བའི་འཆད་ཉན་པ་མཛད་དེ་དགེ་བཤེས་མང་དུ་ཐོན། དེ་དུས་གཙང་ཕྱོགས་སུ་ཆོས་བར་ལ་ཐེགས་པའི་ཚེ་འུ་ཡུག་དཀའ་བཞི་པ་སངས་རྒྱས་རྒྱལ་མཚན་ལ་རྡོ་རྗེ་ཕྲེང་བ་དང་མི་ཏྲ་བརྒྱ་རྩའི་དབང་གསན།
སོ་དྲུག་པ་ལ་དམར་སྟོན་རྒྱལ་མཚན་འོད་ཟེར་ལ་ཀྲྀ་ཡ་ས་མུ་ཙྪ་སོགས་དབང་རྗེས་གནང་བརྒྱ་ལྷག་དང་བདེ་དགྱེས་ཀྱི་རྒྱུད་ལམ་འབྲས་ལམ་སྐོར།
པཎ་ཆེན་ནགས་ཀྱི་རིན་ཆེན་ལ་མི་གཡོ་བླ་མེད་ཀྱི་དབང་། པཎྜི་ཏ་ཤཱ་རི་འུ་ཏྲལ་མཚན་བརྗོད། ཆོས་རྒྱལ་གྲགས་པ་འབྱུང་གནས་ལ་ཁམས་སུམ་རྣམ་རྒྱལ་སོགས་ཀྱི་དབང་།
བྱང་ཆུབ་དཔལ་བ་ལ་རྔོག་ཆོས། སློབ་དཔོན་ཡེ་ཤེས་རྒྱ་མཚོ་ལ་དུས་འཁོར་དང་དཔལ་མཆོག་གི་དབང་། མཁན་ཆེན་བསོད་ནམས་མཆོག་གྲུབ་པ་ལ་དབང་རྗེས་གནང་ལུང་མང་པོ་ཡར་འབྲོག་ཏུ་སྐྱེས་མཆོག་སྨོན་ལམ་བ་ལ་བདེ་མཆོག་སོགས་མང་དུ་གསན།
འགོས་ལོ་ཙཱ་བ་ལ་ཕར་ཚད་གསན་ཅིང་སྦྱོར་དྲུག་གི་གདམས་པ་མནོས་པས་རྟོགས་པ་འཁྲུངས། རྩེས་ཐང་སྒྲུབ་མཆོད་ཆེན་མོ་ཐོག་མར་འཛུགས་པའི་སྒྲུབ་ལས་དང་། དུས་འཁོར་སྒྲུབ་མཆོད་ཀྱང་མཛད།
སྤྱན་སྔ་རིན་པོ་ཆེ་

ཡུམ་གྱི་ལྷུམས་སུ་ཞུགས་པའི་ཚེ་གོང་མས་བཀའ་གནང་སྟེ་ལྷ་སར་སྨོན་ལམ་འདེབས་པ་ལ་ཐེགས། རྩེས་ཐང་གི་འཆད་ཉན་ཆེན་པོ་བསོད་ཡེས་པ་ལ་གཏད་ནས་འོན་བུ་བླ་མཁར་སོགས་དབེན་གནས་རྣམས་སུ་ཐུགས་དམ་ལ་རྩེ་གཅིག་ཏུ་བཞུགས།
ལྷག་ཏུ་མཁན་ཆེན་ཤཱཀྱ་གྲགས་པ་ལ་སེམས་ཁྲིད། སྦྱོར་དྲུག ཕྱག་ཆེན། ཆོས་དྲུག་སོགས་གསན། ཞལ་སྔ་ནས་ཀུན་རྒྱལ་བ་ལ་དབང་མང་པོ་དང་གྲུབ་སྙིང་གསན། དགའ་ལྡན་དགོན་པར་སྐུ་མཚམས་ལ་བཞུགས་པས་བར་དོ་ལ་བོགས་ཐོན།
ཞེ་ལྔ་བ་ལ་འོན་བུ་བླ་མཁར་དུ་བླ་སྒྲུབ་མཛད་ནས་ལྗང་ཕོ་བྲང་དུ་འགོས་ལོ་ཙཱ་བས་ཆོས་ཀྱི་གསང་མཛོད་བརྟོལ་ཏེ་འཕགས་སྐོར་ཡེ་ཤེས་ཞབས་ལུགས། མདོ་སྒྱུ་སེམས་ཕྱོགས་སོགས་ཆོས་རྣམས་གཏད།
འོ་ཁར་ཆོས་རྗེ་ཆོས་གྲགས་པ་ལ་རྒྱུད་འབུམ་གསན། ཞེ་བརྒྱད་པ་ལ་ཀོང་པོར་ཐེགས་ཏེ། སྤྲུལ་སྐུ་ཆོས་དཔལ་ཡེ་ཤེས་དང་མཁན་ཆེན་ལྷག་རུ་བ་ལ་བསྙེན་སྒྲུབ་སོགས་ཟབ་ཆོས་མང་པོ་གསན།
དེ་ནས་ཙ་རིར་སྡོང་པོ་མཁར་དུ་བླ་སྒྲུབ་མཛད། ཀླུ་རྒྱལ་དབང་པོ་ལྷ་ལྷག་གིས་སློབ་བུ་བརྒྱ་འབུལ་བར་ཁས་བླངས། ཞིང་སྐྱོང་དམ་ལ་བཏགས། ལྔ་བཅུ་པ་ལ་འོན་གྱི་དཔལ་རིར་ཕེབས་ཏེ་འགོས་ལོ་ཙཱ་བ་ལ་གང་སྣང་སྟོང་གཟུགས་ཁོ་ནར་

འཆར་ཞིང་བརྟན་པའི་རྟོགས་པ་ཕུལ་བདེ་དྲོད་རང་འབར། དེ་ན་སྐྱམ་འཆད་པ་སྟེངས་སུ་འདུལ་བ་དང་སྦྱོར་དྲུག་སོགས་ཆོས་མང་དུ་གསུངས། དེའི་གཞི་བདག་གིས་སེམས་བསྐྱེད་ཞུས་པས་ཡུལ་མི་རྣམས་མཆོག་ཏུ་གུས་པར་གྱུར།
ནམ་མཁའི་བྱ་ལའང་སྒོམ་ཐེབས་པའི་གྲགས་པ་བྱུང་། རྭ་ཁྲིད་ལུག་ཁྲིད་ཐུབ་པའི་སློབ་མ་ཞིག་བྱུང་ན་ངོ་སྤྲོད་འདེབས་པ་ལ་གནས་འགྱུ་ལ་ཁྱད་མེད་གསུང་། རེ་གཉིས་པ་ལ་སྤྱན་སྔ་རིན་པོ་ཆེའི་བླ་མ་མཛད།
རེ་བཞི་པ་ལ་ལྷ་སར་ཐེགས་ནས་སྨོན་ལམ་བཏབ་སྟེ་གུང་ཐང་། དོལ་གྱི་གངས་ཁྲོད། ཞུ་ལའི་རྫ་རྣམས་སུ་སྦྱོར་དྲུག་སོགས་ཆོས་མང་དུ་གསུངས། ས་ཕོ་བྱི་བ་ལ་རྗེ་ཉིད་ཀྱིས་ལས་དཔོན་མཛད་དེ།
རྩེས་ཐང་དུ་མཆོད་རྟེན་ཆེན་མོ་བཞེངས། ཡང་དབེན་དུ་ཡང་རྣམ་རྒྱལ་མཆོད་རྟེན་བཞེངས། དོན་གསུམ་པ་ལ་གཡའ་བཟང་སུ་སྦྱོར་དྲུག་སོགས་ཁྲིད་མང་དུ་བསྩལ། སྤྲུལ་སྐུ་རིན་པོ་ཆེ་བསྙེན་པར་རྫོགས་པའི་སློབ་དཔོན་མཛད།
དོན་ལྔ་པ་མེ་མོ་བྱའི་ལོ་ཧོར་ཟླ་བཞི་པའི་ཉི་ཤུ་བརྒྱད་ལ་བྱམས་པ་གླིང་དུ་འཇའ་འོད་དང་མེ་ཏོག་གི་ཆར་དང་། པི་ཝང་གི་སྒྲ་དང་བཅས་ཏེ་སྐུའི་བཀོད་པ་བསྡུས་པའི་ཚེ་དབུའི་གཙུག་

ཏོར་འཕགས་པ་ལས་འོ་མ་ལྟ་བུའི་བྱང་ཆུབ་ཀྱི་སེམས་ཕྱུར་བ་བྱུང་ངོ་༎ དམ་པ་འདི་ལ་བདག་གིས་འཁོར་ལོ་སྡོམ་ཆེན་གྱི་དབང་། ཤ་ཝ་ར་དང་དཔེ་མེད་འཚོའི་སྦྱོར་དྲུག ཡུ་མོའི་གསལ་སྒྲོན། དུས་འཁོར་དཀའ་འགྲེལ་རྣམས་མནོས་སོ༎ཆོས་ཀྱི་རྗེ་སྤྱན་སྔ་པ།ཆོས་ཀྱི་རྗེ་སྤྱན་སྔ་རིན་པོ་ཆེ་ནི།
ཡབ་ཆོས་རྒྱལ་གྲགས་པ་འབྱུང་གནས་དང་། ཡུམ་སྐྱོ་བཟའ་དབང་འཛོམས་མའི་སྲས་སུ་ས་མོ་ལུག་ལ་བལྟམས། ཇོ་གདན་ཉི་མ་བ་ལ་གཤེད་དམར་གྱི་དབང་ལན་མང་པོ་དང་།
དམར་སྟོན་པ་ལ་མཉན་མགོན་གྱི་རྗེས་གནང་ཞུས། ཆོས་སྐྱོང་འདིས་འཕྲིན་ལས་སྒྲུབ་པར་འདུག་ཅེས་ལུང་བསྟན། དགུང་ལོ་བཞི་པ་ལ་རྒོད་ཕྲུག་ཆོས་རྗེ་ལ་དགེ་བསྙེན་མནོས་ཤིང་རབ་ཏུ་བྱུང་།
མཚན་ངག་གི་དབང་ཕྱུག་གྲགས་པ་ཕྱོགས་ཐམས་ཅད་ལས་རྣམ་པར་རྒྱལ་བའི་ལྷ་ཞེས་གསོལ། རྒྱལ་བཟང་སྨོན་མཁར་དུ་ཡབ་སྲས་མཇལ། ཡབ་ཀྱི་དྲུང་དུ་ཡེ་ཤེས་མགོན་པོའི་དབང་སོགས་གསན།
སློབ་དཔོན་མངའ་རིས་བཀའ་བཅུ་བ་ལས་ཕར་ཚད་འདུལ་མངོན་ལ་སྦྱངས་བས། སྐྱེས་སྟོབས་ཀྱིས་ཚེགས་མེད་པར་མཁྱེན། པཎ་ཆེན་ནགས་ཀྱི་རིན་ཆེན་ལ་དྲིལ་བུ་རིམ་སྔགས་གསན། བཅུ་བཞི་པ་ལ་རྩེས་ཐང་གི་

གདན་སར་བཞུགས་ཏེ། སྡེ་སྣོད་འཛིན་པ་རྒྱ་མཚོ་ལྟ་བུ་ལ། དཀའ་ཆེན་བཞི་རྒྱས་པར་གསུངས་པས་འདུས་པ་ཐམས་ཅད་ངོ་མཚར་དུ་འཛིན། བཅུ་དྲུག་པ་ལ་དཔལ་ཀུན་ཏུ་བཟང་པོའི་ནགས་ཁྲོད་དུ་འཇིགས་པ་མེད་པ་སེངྒེའི་ཁྲི་ལ་ལྷ་དང་བཅས་པ་ཡོངས་ཀྱིས་བཞུགས་སུ་གསོལ་ཏེ།
བཀའ་རྒྱུད་ཀྱི་བླ་ཁབ་ཀྱིས་ཕྱོགས་ཀུན་ཏུ་ཁྱབ་པར་མཛད། ཉེར་ལྔ་པ་ལ་སློབ་དཔོན་ཡེ་ཤེས་རྒྱ་མཚོ་བ་ལ། དུས་འཁོར་ཡོ་ག་སོགས་ཀྱི་དབང་མནོས།
དཔལ་ཀུན་བཟང་རྩེ་བས་ཕྱག་ལེན་རྣམས་ཕུལ། ཉེར་དྲུག་པ་ལ་ཆོས་རྗེ་ན་མ་པ་ལ་སྦྱོར་དྲུག་རྒྱུད་འགྲེལ་རྡོ་རྗེ་ཕྲེང་བ་མི་ཏྲ་བརྒྱ་རྩ་སོགས་དབང་རྗེས་གནང་། གཞུང་ཁྲིད་མན་ངག རྗེ་དེ་ཉིད་ལ་མངའ་བ་ཕལ་ཆེ་བ་གསན།
སོ་གཅིག་པ་ལ་ཐམས་ཅད་མཁྱེན་པ་འགོས་ལོ་ཙཱ་བ་ལ་སེམས་འགྲེལ་སྐོར་ཕྲན་དང་བཅས་པ་སོགས་གསང་སྔགས་གསར་རྙིང་གི་དབང་ཁྲིད་གཞུང་བཤད་མང་པོ་དང་། སྡེ་སྣོད་ཀྱི་བཤད་པ་མང་དུ་གསན།
སྒྲ་སྙན་རྩིས་སོགས་རིག་པའི་གནས་ཕྲ་མོ་རྣམས་ལ་ཡང་རབ་ཏུ་བྱང་བར་གྱུར། སོ་བཞི་པ་ལ་འགོས་ལོ་ཙཱ་བ། ཆོས་རྗེ་ནམ་པ། མཁན་ཆེན་འགྲོ་བཟང་རྣམས་ལ་མཁན་སློབ་ཞུས་ཏེ་བསྙེན་པར་རྫོགས། འགྲོ་བཟང་

པ་ལ་ལུང་སྡེ་བཞི་གསན། སོ་བརྒྱད་པ་ལ་ཞྭ་དམར་ཅོད་པན་འཛིན་པ་ལ་ཀརྨ་པའི་ཆོས་སྐོར་མཐའ་དག་གསན། མངོན་པར་རྟོགས་པའི་ཡོན་ཏན་དང་ལྡན། ཡེ་ཤེས་ཀྱི་མགོན་པོ་རྣམས་ཀྱིས་བཀའ་བཞིན་སྒྲུབ། ཞེ་གཉིས་པ་ལ་སྣེ་སྡོང་རྩེར་ཕེབས་ཏེ་ཁྲིམས་གཉིས་ཀྱི་སྒོ་ནས་བསྟན་པ་གསལ་བར་མཛད་ནས།
ང་གསུམ་པ་ལྕགས་མོ་ཕག་གི་ཟླ་བ་དྲུག་པའི་ཚེས་གཉིས་ལ་མེ་ཏོག་གི་ཆར་དང་བཅས་ཏེ་དགའ་ལྡན་དུ་གཤེགས་སོ༎རྒྱལ་དབང་ཆོས་རྗེ་ཀུན་དགའ་དཔལ་འབྱོར།རྒྱལ་དབང་ཆོས་རྗེ་ཀུན་དགའ་དཔལ་འབྱོར་ནི།
གཙང་བ་རྒྱལ་སྲས་ཀྱི་སྐུ་སྐྱེར་གྲགས། འབྲུག་དང་ར་ལུང་དུ་བཞུགས་ནས་སྒྲུབ་རྒྱུད་ཀྱི་བདག་པོ་མཛད། སྣེ་གདོང་རྩེར་པཎ་ཆེན་ནགས་ཀྱི་རིན་ཆེན་ལ་སྦྱོར་དྲུག་དང་།
ཡིད་བཟང་རྩེར་འགོས་ལོ་ཙཱ་བ་ལ་རྒྱུད་འགྲེལ་གསན་ཅིང་སྦྱངས། སླད་དུ་སྒམ་པོའི་གདན་སར་བཞུགས་པའི་ཚེ། འོན་སྨོན་ཐང་དུ་ཕེབས་ཏེ་འགོས་ལོ་ཙཱ་བ་ལ་དབང་མདོར་བསྟན།
སྒྲོན་གསལ། རྒྱུད་བླ་རྣམས་གསན། ས་སྟོད་སྨད་ཐམས་ཅད་དུ་བྱོན་ཏེ་འགྲོ་ཕན་རྒྱ་ཆེར་མཛད་དོ༎དཔལ་ཀུན་བཟང་རྩེ་བ།དཔལ་ཀུན་བཟང་རྩེ་བ་ནི། སྔགས་འཆང་རིན་ཆེན་རྣམ་རྒྱལ་གྱི་སྲས་སུ་མེ་མོ་བྱ་ལ་འཁྲུངས།
གདུང་ཟི་

ན། སྐྱེས་སྟོབས་ཀྱི་ཐུགས་རབ་ཆེ་ཞིང་སྐུ་མཆོག་ཏུ་མཛེས། ཡབ་དང་ལྷ་ཁང་སྟེངས་པ་སངས་རིན་པ་ལ་རྙིང་མའི་དབང་པོ་གསན། དགུང་ལོ་དགུ་ལ་དབང་གྲགས་པ་རྒྱལ་མཚན་གྱི་ཞབས་ལ་གཏུགས། སློབ་དཔོན་ཐང་ཆེན་པ་ཚུལ་ཁྲིམས་རྒྱལ་མཚན་ལས་དགེ་བསྙེན་མནོས་མཚན་བསོད་ནམས་རྒྱལ་མཚན་དཔལ་བཟང་པོར་གསོལ།
བཅུ་དྲུག་པ་ལ་རྩེས་ཐང་དུ་གོང་མ་གྲགས་པ་འབྱུང་གནས་པའི་གཟིམས་དཔོན་མཛད། བཅུ་དགུ་པ་ལ་གོང་མས་སྣེ་གདོང་ཀ་བཞི་བར་བསྐོས།
དེའི་ཚེ་དམར་སྟོན་རྒྱལ་མཚན་འོད་ཟེར་ལ་ཀྲྀ་ཡ་ས་མུ་ཙྪ་སོགས་དབང་རྒྱ་མཚོ་དང་། ཞྭ་ལུ་བ་གྲགས་པ་རྒྱལ་མཚན་ལ་དུས་འཁོར་ཡོ་ག་རབ་འབྱམས་སོགས་དབང་མང་པོ་དང་། པཎ་ཆེན་ནགས་ཀྱི་རིན་ཆེན་ལ་དུས་འཁོར་གྱི་དབང་དང་སྦྱོར་དྲུག་གི་ཁྲིད་རྡོ་རྗེ་ཕྲེང་བ་སོགས་དང་།
བླ་བྲང་བ་ཉི་མ་རྒྱལ་མཚན་དང་བསོད་ནམས་དཔལ་འབྱོར་ལ་གཤེད་དམར་གསང་འདུས་རྡོ་རྗེ་ཕྲེང་བ་སོགས་དང་རྗེ་འགོས་ལོ་ཙཱ་བ་ལ་སྦྱོར་དྲུག་གི་ཁྲིད་སེམས་འགྲེལ་སྐོར་ཕྲན་དང་བཅས་པ་དང་།
བྱང་ཆུབ་དཔལ་བ་ལ་རྔོག་ཆོས་དང་། རྒོད་ཕྲུག་པ། སྒོ་མོ་བ་བཟང་པོ་དཔལ། མཁན་ཆེན་བྱང་བཟང་པ།

རྒྱལ་བ་ཕྱག་ན་རྣམས་ལ་ཡང་ཆོས་མང་དུ་གསན། སོ་གཅིག་པ་ལ་ཀ་བཞི་བཞག་སྟེ་ཀུན་བཟང་རྩེར་བཞུགས་ནས་རྡོ་རྗེ་ཕྲེང་བ་དང་ཡོ་ག་རབ་འབྱམས་ཀྱི་དབང་དང་བཤད་པ་ཕྱག་ཁྲིད་ཀྱི་དུས་ཆོས་བཙུགས་པས་ཕྱག་ལེན་མཁས་པ་མང་དུ་ཐོན།
འོལ་ཁར་ཆོས་རྗེ་ཆོས་གྲགས་པ་ལ་དུས་འཁོར་རྒྱུད་འགྲེལ་གསན། སྣེ་གདོང་བཟང་ལྕོག་ཏུ་ཡང་བཞུགས་ཏེ་ཆོས་རྗེ་ནམ་པ་ལ་མི་ཏྲ་བརྒྱ་རྩ་སོགས་དབང་མན་ངག་མང་པོ་དང་། ཡེ་ཤེས་རྒྱ་མཚོ་བ་ལ་དུས་འཁོར་གྱི་དབང་།
བཀའ་འགྱུར་བ་ལ་ལུང་སྡེ་བཞི་ཕལ་དཀོན་མདོ་མངས་ཤེར་ཕྱིན་གྱི་ལུང་། ཆོས་ཉི་བ་ལ་གསང་འདུས་གཉིས་མེད་རྣམ་རྒྱལ། ཞལ་སྔ་ནས་ལ་དབང་རྒྱུད་བཤད་མང་པོ་དང་ཨྱོན་བསྙེན་སྒྲུབ་སོགས་ཁྲིད་མང་པོ་དང་བཀའ་རྒྱུད་བཀའ་འབུམ།
བྱམས་པ་གླིང་པ་ལ་ཚད་མ་དང་སྙན་ངག་མེ་ལོང་། ལྷག་རུ་པ་ལ་སེམས་ཁྲིད་ཕྱག་ཆེན་ཆོས་དྲུག་རྫོགས་ཆེན་ཨ་རོ་སྙིང་ཐིག་སོགས་ཁྲིད་དང་། དཔལ་མཁའ་སྤྱོད་པའི་བཀའ་འབུམ་གསན།
གོང་མ་ཀུན་དགའ་ལེགས་པའི་བླ་མ་མཛད་དེ་དབང་མན་ངག་དཀྱིལ་འཁོར་གྱི་ཆོ་གའི་ཕྱག་ཁྲིད་

མང་དུ་བསྩལ། ཞེ་གསུམ་པ་ཙ་རིར་ཐེགས་ཏེ་ཚོགས་འཁོར་མཛད་པས་མཚན་ལྡན་ཐོད་པའི་སྟེང་དུ་རྡོ་རྗེ་རྣལ་འབྱོར་མ། ཨེ་ཡིག་གི་རྣམ་པར་གཟིགས། སྒམ་པོ་མཇལ་ནས་སླར་ཚོང་འདུས་ཡངས་པ་ཅན་དུ་ཕེབས། སྤྱན་སྔ་རིན་པོ་ཆེ་ལ་རྒྱུད་སྡེ་བཞིའི་དཀྱིལ་འཁོར་གྱི་ཆོ་ག་ཕལ་མོ་ཆེའི་ཕྱག་ཁྲིད་ཕུལ།
སློབ་དཔོན་ཡེ་ཤེས་རྒྱ་མཚོ་བ། ཆོས་རྗེ་ནམ་པ། ཐམས་ཅད་མཁྱེན་པ་འགོས་ལོ་ཙཱ་བ། ཞྭ་དམར་ཅོད་པན་འཛིན་པ་རྣམས་སྤྱན་སྔ་རིན་པོ་ཆེའི་བླ་མར་སྤྱན་དྲངས་པ་ལ་ཆོས་མང་པོ་གསན།
དྲུག་ཅུ་པ་ལ་ཐམས་ཅད་མཁྱེན་པ་འགོས་ལོ་ཙཱ་བ། ཆོས་རྗེ་ནམ་པ། མཁན་ཆེན་འགྲོ་བཟང་སྙིང་པོ་རྣམས་ལ་མཁན་སློབ་ཞུས་ནས་བསྙེན་པར་རྫོགས།
རེ་ལྔ་པ་ལ་སྣེ་གདོང་རྩེར་བྱོན་ནས་མགོན་ཁང་སྟེངས་སུ་བཞུགས། གསང་སྔགས་རྒྱ་མཚོའི་ཕ་རོལ་ཏུ་སོན། ཐུགས་དམ་རྟོགས་པ་མངོན་དུ་གྱུར། གང་དང་གང་དུ་བཞུགས་པ་དེ་དང་དེར་མངོན་པར་དབང་བསྐུར་བ་རྒྱ་མཚོ་ལྟ་བུ་དང་ཟབ་རྒྱས་ཀྱི་ཆོས་ལྷུག་པར་བསྩལ་བས་སྡེ་སྣོད་འཛིན་པ་མང་པོ་དབང་གི་ཆུ་བོས་སྨིན་པ་དང་གྲོལ་བར་མཛད།
རེ་བདུན་པ་ལ་ཆོས་རྗེ་རྡོ་རྗེ་གདན་པ་ཀུན་དགའ་རྣམ་རྒྱལ་བས་གདན་དྲངས་

པ་ལ་སྤྱོད་རྒྱུད་དཀྱིལ་འཁོར་བཅུ་གཉིས་དང་། ཀྲྀ་ཡ་ས་མུ་ཙྪ་དང་། མདོ་དབང་ཆེན་མོ། སྒྱུ་འཕྲུལ་ཞི་ཁྲོ་སོགས་གསར་རྙིང་གི་དབང་མང་པོ་དང་། དཔལ་ལྡན་བླ་མའི་དུས་འཁོར་ཊཱིཀ་ཆེན་དང་མདོ་སྒྱུ་སེམས་གསུམ་གྱི་རྒྱུད་བཤད་དང་ཁྲིད་སོགས་གནང་།
རྗེ་བཙུན་མ་སྒྲོལ་མ་རྡོ་རྗེ་དང་བཅས་པའི་སྐྱབས་སྦྱིན་གྱི་ཕྱག་རྒྱ་ཅན་སོགས་ཡི་དམ་གྱི་ལྷ་མང་པོའི་ཞལ་གཟིགས། རྗེ་ཀརྨ་པ་ཆོས་གྲགས་རྒྱ་མཚོ་ལ་ཡང་ཆོས་མང་དུ་གསན།
དཔལ་ཡེ་ཤེས་དབང་པོའི་སྡེ་ལ་ཆོས་རྣམས་གཏད་དེ། དོན་གཅིག་པ་མེ་མོ་ལུག་གི་ཟླ་བ་བཞི་པའི་ཚེས་བཅོ་བརྒྱད་ལ་སྐུའི་བཀོད་པ་བསྡུས་སོ༎དམ་པ་འདི་ལ་བདག་གིས་འཇམ་དཔལ་གྱི་ལྟ་འདོད་མདོར་བསྟན་དང་དབང་མདོར་བསྟན་གྱི་དཀའ་འགྲེལ་སཱདྷུ་པུ་ཏྲས་མཛད་པ་སོགས་དང་།
པཎ་ཆེན་ནགས་ཀྱི་རིན་ཆེན་ནས་བརྒྱུད་པའི་དུས་ཀྱི་འཁོར་ལོའི་དབང་མནོས་སོ༎རྒྱལ་སྲས་གཞོན་དབང་བས་ཡིད་བཟང་རྩེར་བཞུགས་ཏེ།
རྒྱུད་བཤད་དང་ཁྲིད་ཀྱིས་གཞན་དོན་ཆེར་མཛད། རྩེས་ཐང་བསམ་གཏན་གླིང་དུ་སྒྲུབ་གྲྭ་ཡང་བཙུགས་སོ༎ ཆོས་རྗེ་ལྷ་ལུང་བས་ལྷ་ལུང་དུ་དབང་རྒྱུད་བཤད་ཁྲིད་ཀྱིས་གདུལ་བྱ་མང་བོ་རྗེས་སུ་

གཟུང་ངོ་༎སྤྱང་ལུང་ཆོས་སྡིང་པ།ཡང་མཁན་ཆེན་རྒྱལ་བཟང་པའི་སློབ་མ་སྤྱང་ལུང་ཆོས་སྡིང་པ་ནི། འཕན་ཡུལ་དམར་ཞོགས་སུ་ཡབ་དམར་དགེ་བསྙེན་མགོན་པོ། ཡུམ་རྡོ་རྗེ་བུ་འདྲེན་གྱི་སྲས་སུ་ཆུ་ཕོ་བྱི་བ་ལ་འཁྲུངས།
དམར་སྟོན་རྒྱམ་རིན་པའི་གཅེན་པོ་ཡིན། སེངྒེ་དཔལ་བ་ལས་དགེ་བསྙེན་མནོས། མཚན་གཞོན་ནུ་བློ་གྲོས་སུ་བཏགས། བྱང་ཆུབ་ཏུ་ཐུགས་བསྐྱེད་རྡོར་དབྱིངས་ཀྱི་དབང་གསན། དཔལ་ལྡན་བླ་མ་དམ་པ་བསོད་ནམས་རྒྱལ་མཚན་དཔལ་བཟང་པོའི་ཞལ་སློབ་སྤྱང་ལུང་བ་བསོད་ནམས་སེངྒེ་ལས་དགེ་ཚུལ་ཐོབ།
མཆོག་དབང་ཞུས་ནས་སྦྱོར་དྲུག་སྲོན་ལུགས་གསན་ཅིང་། ཕྱིས་མཁན་ཆེན་ཡོན་ཏན་བློ་གྲོས་ལ་ཡང་སྦྱོར་དྲུག་གསན་པས་ཉམས་རྟོགས་འཁྲུངས།
གྲོ་པ་མཁན་ཆེན་ཀུན་རྒྱལ་བས་མཁན་པོ། དམར་སྟོན་དཔལ་རིན་པས་ལས་ཀྱི་སློབ་དཔོན་ཤཱཀྱ་རིན་ཆེན་གྱིས་གསང་སྟོན་པ་མཛད་ནས་བསྙེན་པར་རྫོགས། རྩེས་ཐང་དུ་ཕེབས་ཏེ་མཁན་ཆེན་རྒྱལ་བཟང་པ་ལས་དུས་འཁོར་གྱི་དབང་རྒྱུད་འགྲེལ་ཕྲན་དང་བཅས་པ་གསན།
བླ་མ་དེ་རྣམས་དང་། བྱང་ངམ་རིངས་པ་ཟླ་མགོན་ཤེས་རབ་པ། བླ་བྲང་པ་ཉི་མ་རྒྱལ་མཚན།

རེད་མདའ་བ། ལོ་ཙཱ་བ་སྐྱབས་མཆོག་དཔལ། མཁས་བཙུན་གཞོན་ནུ་འོད། ཐེག་ཆེན་ཆོས་ཀྱི་རྒྱལ་པོ། སྤྱན་སྔ་ཉེར་གཉིས་པ། གཉག་ཕུ་བ། རྗེ་ཙོང་ཁ་པ། ཤར་པ་ཡེ་ཤེས་རྒྱལ་མཚན་སོགས་མཁས་བཙུན་མང་པོ་བསྟེན་ནས་མདོ་སྔགས་ཀྱི་གཞུང་ལུགས་ཕལ་མོ་ཆེ་ལ་སྦྱངས་ཤིང་།
སྦྱོར་དྲུག་གི་རྟོགས་པ་མངོན་དུ་གྱུར་པས་གཞོན་ནུ་ཉིད་ནས་རྟོགས་ལྡན་དཀའ་བཞི་བ་ཞེས་གྲགས། དགུང་ལོ་བཅུ་གསུམ་ནས་སྐུ་རྡོ་རྗེའི་དཀྱིལ་དཀྲུང་།
གསུང་རྡོ་རྗེའི་བཟླས་པ། ཐུགས་ཟུང་འཇུག་ཕྱག་རྒྱ་ཆེན་པོ་ལས་མི་གཡེལ་བར་རྒྱུན་དུ་བཞུགས། ལྟ་སྟངས་གྲུབ་པས་སྤྱན་འབྱེད་འཛུམ་མི་མངའ། སྟོང་གཟུགས་ཀྱི་ཤ་ཝ་ར་ཞལ་གཟིགས། སྔོན་གྱི་གནས་རྗེས་སུ་དྲན་པ་དང་།
གཞན་གྱི་སེམས་ཤེས་པ་ལ་སོགས་པའི་མངོན་པར་ཤེས་པ་མངའ་སྤྱང་ལུང་རི་ཁྲོད་དུ་བཞུགས་ནས་ཁྲིད་འདིའི་སྒོ་ནས་འགྲོ་བ་གྲངས་ལས་འདས་པ་གྲོལ་བ་མཛད་དེ། དགུང་ལོ་བརྒྱ་དང་ལྔ་བཞེས་པ་མེ་ཕོ་སྤྲེའུའི་ལོ་ལ་ཆོས་ཀྱི་དབྱིངས་སུ་གཤེགས་སོ༎
དེ་ལ་ལྷུན་སྡེ་རབ་འབྱམས་པས་གསན་ཏེ་ཁྲིད་ཀྱིས་འཕྲིན་ལས་

བསྐྱངས་སོ༎སྟག་པ་ཆོས་ཀྱི་རྡོ་རྗེ།ཡང་ཆོས་རྗེ་ཕྱོགས་པས་མཁས་གྲུབ་ནམ་མཁའ་རྒྱལ་མཚན་ལ་དབང་རྒྱུད་བཤད་མན་ངག་དང་བཅས་པ་གནང་། དེས་སྟག་པ་ཆོས་ཀྱི་རྡོ་རྗེ་ལ་གནང་། དེ་ནི་སྡེ་སྣོད་སྤྱི་དང་ཁྱད་པར་དུ་དུས་འཁོར་ལ་ཤིན་ཏུ་མཁས་ཤིང་།
མངོན་ཤེས་དང་ལྡན། སྲོག་ཐུར་འདྲེས་པས་རླུང་ལ་དབང་ཐོབ་པའི་མཁས་གྲུབ་ཞིག་གོ།སྐུངས་ལུངས་པ་སངས་རྒྱས་དཔལ།དེས་སྐུངས་ལུངས་པ་སངས་རྒྱས་དཔལ། དེས་བདག་གི་བླ་མ་རྗེ་དུས་འཁོར་ཞབས་པ་ལ་དབང་རྫོགས་པ།
རྒྱུད་འགྲེལ་དབང་མདོར་བསྟན། སེམས་འགྲེལ་གཞན་གཉིས། སྦྱོར་དྲུག་གི་ཁྲིད་ལེགས་པར་གནང་ངོ་༎སྨན་ཆུ་ཁ་བ་བློ་གྲོས་རྒྱལ་མཚན།སྨན་ཆུ་ཁ་བ་བློ་གྲོས་རྒྱལ་མཚན་ནི།
ཀུན་མཁྱེན་ཆེན་པོ་ལ་དུས་ཀྱི་འཁོར་ལོའི་དབང་རྒྱུད་བཤད་མན་ངག་དང་བཅས་པ་གསན་ནས། ལ་དོང་སྨན་ཆུ་ཁ་དང་། བྱང་འབབ་རོང་རྫ་དེའུ་རིན་ཆེན་སྤུང་པར་ཐུགས་དམ་རྩེ་གཅིག་ཏུ་མཛད་ཅིང་བཤད་སྒྲུབ་ཀྱི་འཕྲིན་ལས་ཡུན་རིང་དུ་བསྐྱངས།
ཁྲིད་ཡིག་ངོ་སྤྲོད་དང་བཅས་པའང་མཛད་མར་མེ་རོང་བ་ལ་སོགས་པའི་གྲུབ་ཐོབ་ཀྱི་སློབ་མ་མང་དུ་བྱུང་ངོ་༎ དེའི་དབོན་པོས་སངས་རྒྱས་བློ་གྲོས་པ་ནི།
ཁུ་བོས་ཆོས་རྗེ་ཕྱོགས་རྒྱལ་བའི་དྲུང་དུ་བཏང་། ཐོག་མར་སྡེ་སྣོད་གསུམ་ལ་སྦྱངས། ཁྱད་པར་སེམས་འགྲེལ་

བསྐོར་ལ་མཁས་པར་གྱུར་ནས། ཕྱོགས་རྒྱལ་བས་ལོ་བཅུ་གཉིས་ཀྱི་བར་དུ་འདག་འབྱར་ལ་བཞག་སྟེ་རྩེ་གཅིག་ཏུ་སྒོམ་དུ་བཅུག་པས་གྲུབ་པ་བརྙེས་ནས། ལ་དོང་སྨན་ཆུ་ཁ་ཉིད་དུ་བཞུགས་ནས་བཤད་སྒྲུབ་ཀྱི་འཕྲིན་ལས་བསྐྱངས་སོ༎འཁྲུལ་ཞིག་གཞོན་ནུ་འོད།དེའི་སློབ་མ་འཁྲུལ་ཞིག་གཞོན་ནུ་འོད་ནི།
ཡུལ་གཡེ་རོང་རླུང་འགགས་ཀྱི་སྐམ་ལུང་ཞེས་པར། མེས་པོ་འགར་པདྨ་བཟང་པོ། ཡབ་གྲགས་པ་བཟང་པོ། ཡུམ་བདེ་ཆེན་སྐྱིད་ཀྱི་སྲས་སུ་ས་ཕོ་སྤྲེའུ་ལ་འཁྲུངས།
མེས་པོས་སྨི་རིའི་གཞི་བདག་ལ་མནའ་ཟོས་པས། ཡུམ་མ་གཏོགས་ཉེ་དུ་ཐམས་ཅད་འདས། དགུང་ལོ་ལྔ་པ་ལ་བླ་མ་ཚུལ་འོད་པ་ལས་དགེ་བསྙེན་མནོས། བརྒྱད་པ་ལ་ཁྲབ་ལ་ཀར་མཁན་ཆེན་སངས་རྒྱས་བཟང་པོ་དང་།
མཚུངས་མེད་གཞོན་ནུ་གྲགས་པ་ལས་རབ་ཏུ་བྱུང་། མཚན་གཞོན་ནུ་འོད་དུ་བཏགས། མཁན་པོ་དང་སློབ་དཔོན་གཞོན་སེང་བའི་དྲུང་དུ་འདུལ་མཛོད་ལ་སྦྱངས། བཅོ་བརྒྱད་པ་ལ་མཁན་སློབ་དེ་གསུམ་དང་དགེ་འདུན་ལས་བསྙེན་པར་རྫོགས།
དབུས་གཡོར་གྱི་འདུལ་མཛོད་ཀྱི་གྲྭ་བ་རྣམས་སུ་གྲྭ་བསྐོར་ཡང་མཛད། ཁྲབ་ལ་ཀར་

འཆད་ཉན་མཛད་དུས་ཆགས་སྡང་ལ་ཐུགས་སྐྱོ་ནས། མཚུངས་མེད་པའི་དྲུང་དུ་བློ་སྦྱོང་གསན་པས་བྱང་ཆུབ་ཀྱི་སེམས་བཅོས་མ་མ་ཡིན་པ་འཁྲུངས། སྙིང་རྗེའི་གཞན་དབང་གིས་རྒྱུན་དུ་སྤྱན་ཆབ་འབྱིན་པས། མཚུངས་མེད་པའི་ཞལ་ནས་ཁྱེད་ཀྱི་དབུ་འདི་ཆུ་ལས་བྱས་པ་འདྲ་ཞེས་གསུང་།
དེ་ནས་གཅོད་སྐོར་གསན་ཏེ་གཉན་ཁྲོད་འབའ་ཞིག་བརྟེན་ནས་དུར་ཁྲོད་གཅིག་ཏུ་བཞུགས་པའི་ཐུགས་ཉམས་ལ། གློ་གཉིས་ནས་མི་དཀར་དམར་འཇིགས་སུ་རུང་བ་དབྱུག་པ་ཐོགས་པ་རེ་བྱུང་ནས།
ཁྱེད་ཀྱིས་ངེད་གཉིས་མ་བཅོམ་ན་མི་འོང་ཟེར་བས། རོ་རྐྱང་གི་བགྲོད་པ་འཇོམས་དགོས་པའི་བརྡར་གོ་གསུང་། དེ་ནས་མཚུངས་མེད་པའི་དྲུང་དུ་ཟབ་ལམ་གྱི་ཁྲིད་དཔལ་ལྡན་བླ་མའི་ལུགས་གསན་པས།
རབ་ཀྱི་དང་པོ་རྟོགས་པ་སྟེ། ཞེས་པ་ལྟར་རྟགས་བཅུ་རྫོགས་ཤིང་སྐུ་དང་ཞིང་ཁམས་མཐའ་ཡས་པ་གཟིགས། འཕར་གཡོ་འདར་སྤྲུག་ལ་སོགས་པ་རྡོ་རྗེའི་ཉམས་ཅི་ཡང་རྡོལ།
གཞན་ཡང་རྒྱུད་བླ་རྩ་འགྲེལ་སོགས་མང་དུ་གསན། ཉེར་ལྔ་པ་ལ་བསམ་ཡས་སུ་འོད་གསལ་དཔལ་གྱི་དགོན་པར་ཐེགས་ཏེ། དཀའ་བཞི་བ་ཆོས་ཀྱི་རྒྱལ་མཚན་པ་ལ། དུས་འཁོར་གྱི་དབང་ཁྲིད། ཕར་ཕྱིན་རྒྱུད་བླ་རྣམས་གསན།

བུ་ལུགས་ཀྱི་ཁྲིད་སྔ་ཕྱིར་ཚར་སུམ་ཅུ་ལྷག་པ་གསན་ནོ༎ དེ་ནས་ཁྲབ་ཀར་འདར་འབྱར་ལ་ལོ་གསུམ་བཞུགས་པས་སྐུ་ལུས་ཀྱི་རྩ་གནས་གཟིགས། དེར་ལ་ཀ་བ་ནང་མ་མཐུན་པས་ཐུགས་སྐྱོ་སྟེ་སྐྱི་ཤོད་དུ་ཐེགས་ནས།
ལ་དོང་སྨན་ཆུ་ཁའི་དགོན་པར་སངས་རྒྱས་བློ་གྲོས་པ་ལ་སྦྱོར་དྲུག་ཕྲན་དང་བཅས་པ་གསན། སླར་ཡང་བསམ་ཡས་སུ་ཆོས་ཀྱི་རྒྱལ་མཚན་པ་ལས་བསྙེན་སྒྲུབ། སྤྲོས་མེད། ཤངས་ཆོས་རྫོགས་པ་དམར་ཁྲིད་རྣམས་ཟླ་བ་བཅོ་བརྒྱད་ཀྱི་བར་དུ་མཚམས་ཁོངས་ནས་གསན།
མཆོད་རྟེན་དཀར་པོ་བ་སངས་རྒྱས་སྐྱབས་ལ་གཤེད་སྐོར་གསན། ཞབས་ཀྱི་བྱིན་པའི་ནང་དུ་རླུང་འཛིན་པའི་ཐུགས་ཉམས་བྱུང་བའི་ཐོ་རངས་ཞབས་གཉིས་ནག་ཧྲུལ་སོང་སྟེ་ཅིག་ཆར་གུམ།
དཔོན་ཚལ་པ་ན་རེ་འདི་ཀླུ་གདོལ་པ་ནག་པོས་ཟིན་པས་བཅོས་སུ་མེད་ཟེར། དེ་ནས་འདོ་ལི་ལ་བཏེགས་ནས་ཁྲབ་ལ་ཀར་བྱོན་སྐུ་མཚམས་བསྡམས་ཏེ་མཉམ་པར་བཞག་པས། ཟླ་བ་བཞི་ན་བེ་བུམ་ཆུང་ངུ་ཞིག་གདུང་མཚམས་ན་ཡོད་པ་ལེན་པའི་ཐུགས་ཉམས་ཀྱིས་ཧར་བཞེངས་པས་བསྙུང་ལས་གྲོལ་ཏེ།
བསྙུང་ཟུག་ཐུགས་དམ་གྱི་བོགས་སུ་ཐོན་པ་འདི་བླ་མའི་བཀའ་དྲིན་ཡིན་

གསུངས་ནས། ཆོས་ཀྱི་རྒྱལ་མཚན་པ་ཁྲབ་ལ་ཀར་གདན་དྲངས་ཏེ་གསེར་སྲང་བཞི་བཅུ་ཕུལ་བས་ཤིན་ཏུ་མཉེས། དེ་རེས་དབང་རྗེས་གནང་བཞི་བརྒྱ་ལྷག་དང་། བུ་རིན་པོ་ཆེ་དང་ཀུན་མཁྱེན་ཆེན་པོའི་གསན་ཡིག་ན་གང་བཞུགས་ཀྱི་དུས་འཁོར་སྐོར་མཐའ་དག་དང་།
ལམ་འབྲས་ལམ་སྐོར་དགུ་དང་བཅས་པ། ཡང་དགོན་པའི་རི་ཆོས་སྐོར་གསན། སྔ་ཕྱིར་སྐུ་མཚམས་འདག་འབྱར་ལོ་བཅུ་གཅིག་མཛད། རྡོ་རྗེ་འཇིགས་བྱེད་ཀྱི་ཞལ་གཟིགས།
སྨིན་རིའི་གཞི་བདག་གིས་ཀྱང་དྲུང་དུ་འོངས་ནས་དགེ་བསྙེན་མནོས་ཏེ་གདན་དྲངས་པས། ཞེ་ལྔ་པ་ལ་སྨིན་རིའི་ཕུག་ཏུ་ཕེབས་སྒྲུབ་སྡེ་ཡང་བཏབ། སློབ་མའི་ཚོགས་མང་དུ་འདུས་ཏེ་འདག་འབྱར་ལ་རྩེ་གཅིག་ཏུ་གནས་པའི་ལོ་མཚམས་པ་བརྒྱད་ཅུ་ལྷག་ཙམ་འཁོར་མར་བྱུང་།
གཡེ་གཉལ་ཡར་ཀླུངས་རྣམས་སུའང་ཐེགས་ཏེ་ཁྲིད་ཀྱིས་འགྲོ་དོན་རྒྱ་ཆེན་པོ་མཛད། ཁྱད་པར་དུ་ཆས་དགོན་གསར་བས་སྦྱིན་བདག་མཛད་དེ་ཁྲ་འབྲུག་ཏུ་ཆོས་ཀྱི་འཁོར་ལོ་བསྐོར་ཞིང་སློབ་མའི་ཚོགས་ཁྱམས་ཁྲ་གང་བ་ལ་སོར་བསམ་གྱི་ཁྲིད་ཐབས་གཅིག་ཏུ་གནང་བ་ན་ཕལ་ཆེར་ཉམས་རྟོགས་མངོན་དུ་གྱུར།
རྡོ་རྗེའི་ཚིག་གྲུབ་པས་ཡོན་བདག་

ཅིག་འཆི་བའི་མགོར་ཕྱག་རེག་སྟེ། ཨོཾ་ཐེ་གོང་གོང་ཞེས་གསུངས་པས་ཐེག་སྒྲ་དང་བཅས་ཏེ་གོང་དུ་འཕོས། ལྟ་སྟངས་གྲུབ་པས་སྤྱན་ལ་འབྱེད་འཛུམ་མི་མངའ་ཞིང་མངོན་པར་མཁྱེན་པ་མངའ། ཆོས་བརྒྱད་མགོ་སྙོམས་པས་འཁྲུལ་ཞིག་པར་གྲགས།
གསང་ཆབ་ལ་གླ་རྩིའི་དྲི་བྲོ་ཞིང་གཞན་གྱི་ནད་ཐམས་ཅད་སེལ་བའི་སྨན་གཅིག་པོ་མཛད་ཚེམས་བྱོན་པ་རྣམས་མུ་ཏིག་ཏུ་གྱུར། ལན་ཅིག་ཆོས་གྲྭར་ཐོག་བབས་པ་ལ་རྣལ་འབྱོར་མའི་ཞབས་དྲན་པར་བྱོས་ཤིག་གསུང་མ་ཐག
གྲྭ་པ་རྣམས་ལ་སྟངས་པ་ཙམ་ཡང་མེད་པར་ཐོག་དེ་སྐུ་དྲུང་དེ་ནས་ཤར་ཕྱོགས་ཀྱི་ཝ་ཆུའི་བུག་པ་ལ་དམར་ཧྲིལ་ལི་ལི་སོང་སྟེ་ལུང་པ་གཞན་ཞིག་ཏུ་སོང་བ་བྱུང་། དོན་དྲུག་པ་ཆུ་མོ་ཕག་གི་མཆུའི་ཟླ་བའི་ཉེར་གཉིས་ལ་ཆོས་ཀྱི་དབྱིངས་སུ་གཤེགས་སོ༎
སློབ་མའི་མཆོག་ཀྱང་རྒྱལ་ཚབ་བློ་གྲོས་དབང་ཕྱུག ཆོས་རྗེ་བསྟན་པ་བ། རྗེ་དུས་འཁོར་ཞབས་ལ་སོགས་མང་དུ་བྱུང་བ་ལས།རྒྱལ་ཚབ་པ།རྒྱལ་ཚབ་པ་ནི།
ཆོས་ལུང་མཁན་ཆེན་རིན་རྒྱལ་བ་དང་། ཆུ་མིག་དགོན་གསར་བ་སློབ་དཔོན་བྱང་རྒྱལ་བ་ལ་གཏུགས་ཏེ་མཁས་པ་

ཆེན་པོར་གྱུར་ནས། ལྷ་ལུང་བྱང་སེམས་པའི་ཕྱག་ཕྱིར་སྨིན་རིར་བྱོན། ཉིན་ཅིག་འཁྲུལ་ཞིག་པའི། མ་ཧཱ་ཀཱ་ལ་ང་ཡིན་པས།། ང་ཡི་བཀའ་ལས་མ་འདའ་ཞིག། ཅེས་གསུང་དྲག་པོ་གཞན་གནང་བ་གཟིགས་མ་ཐག་སྒོ་གསུམ་ལ་ཡེ་ཤེས་ཕེབས།
རྗེ་དེ་ཕྱག་དྲུག་པ་དངོས་སུ་གཟིགས། དེ་ནས་སངས་རྒྱས་དངོས་ཀྱི་འདུ་ཤེས་ཀྱིས་ལེགས་པར་བསྟེན་ནས་ཟབ་ལམ་གྱི་ཁྲིད་སོགས་གདམས་པ་མཐའ་དག་ནོད་དེ། བསྒོམས་པས་མངོན་པར་རྟོགས་པའི་ཡོན་ཏན་དང་ལྡན།
འཁྲུལ་ཞིག་པ་ཉིད་ཀྱི་གདན་སར་བསྐོས་པས་རྒྱལ་ཚབ་པར་གྲགས། ཕྱིས་པཎ་ཆེན་ནགས་ཀྱི་རིན་ཆེན་ལ་ཡང་སྦྱོར་དྲུག་གསན། ཡར་ཀླུངས་ལྷ་ལུང་དུའང་འགྲོ་དོན་རྒྱ་ཆེར་མཛད་དོ༎ཆོས་རྗེ་བསྟན་པ་བ།ཆོས་རྗེ་བསྟན་པ་བ་ནི།
ཡར་ཀླུངས་སྤྲུལ་སྐུའི་རྒྱུད་དུ་འཁྲུངས། ཁུ་བོ་སངས་རྒྱས་དབོན་དུ་གྲགས་པ་དེས་ཁོང་རང་གི་བཀའ་འབུམ་དབུ་ལ་བཞག་ནས་བྱིན་གྱིས་བརླབས། གཡེ་རྟེའུ་རར་རྩེ་མོ་བ་ལས་རབ་ཏུ་བྱུང་།
མཚན་བསྟན་པ་རྒྱལ་མཚན་དུ་བཏགས། འཁྲུལ་ཞིག་པ་དང། སྐུ་ཞང་ཆོས་རྗེ་དང་། ཡོན་བཀྲས་པ་དང་། ཐམས་ཅད་མཁྱེན་པ་འགོས་ལོ་ཙཱ་བ་རྣམས་བསྟེན་ནས། དབང་རྒྱུད་བཤད་

མན་ངག་མཐའ་དག་མནོས་ཏེ་གྲུབ་པ་བརྙེས་ནས་རྒྱུད་འགྲེལ་པར་དུ་བཞེངས། སྨིན་རི་ལྟར་དགའ་ལྷ་ལུང་དུ་དབང་ཁྲིད་ཀྱིས་གཞན་ཕན་མཛད་དོ༎རྗེ་དུས་འཁོར་ཞབས་པ།རྗེ་དུས་འཁོར་ཞབས་པ་ནི། ཡར་ཀླུངས་ལྷ་ལུང་དུ་ཡབ་འབྲུག་སྒྲ་དབོན་པོ་དང་།
ཡུམ་སྟོན་མ་བདེ་བའི་སྲས་སུ་མེ་མོ་ཕག་ལ་འཁྲུངས་གདུང་ངོ་རྗེ། དགུང་ལོ་བདུན་ལ་སྨན་ཆར་དགོན་པར་ཆེན་པོ་ཚུལ་བློ་བ་ལས་དགེ་བསྙེན་མནོས་ཏེ་མཚན་བློ་གྲོས་རྒྱལ་མཚན་དུ་བཏགས།
སྨིན་རིར་འཁྲུལ་ཞིག་པའི་དྲུང་དུ་བློ་སྦྱོང་གསན། རྩེས་ཐང་དུ་དྭགས་པོ་འོད་ཟེར་སེངྒེ་དང་། འཇམ་དབྱངས་ནམ་མཁའ་གྲགས་ལས་རབ་ཏུ་བྱུང་། རྣམ་འགྲེལ་ལ་སྦྱངས་ཏེ་བཅུ་དྲུག་པ་ལ་བཤད་སྟོན་མཛད།
འཇམ་དབྱངས་ནམ་མཁའ་གྲགས་ལ་དུས་འཁོར་གྱི་དབང་གསན། འཁྲུལ་ཞིག་པ་ལ་སྦྱོར་དྲུག་གསན་པས་རྡོ་རྗེ་གསུམ་གྱི་ཉམས་དང་མཚན་མ་བཅུ་རྫོགས་པར་གྲུབ། ཉེར་གསུམ་པ་ལ་སྨིན་རིར་མགོན་པོ་ཕྱག་དྲུག་པ་ལ་བསྙེན་པ་མཛད་པས་མཚན་མ་བརྟན་པོ་བརྙེད།
མགོན་པོ་ལ་ཚལ་མིན་པ་དང་། རིན་རྒྱལ་བ་དང་། རྐྱང་ཆེན་པ་གསུམ་པོ་གང་གི་དྲུང་དུ་ཕྱིན་ན་དུས་འཁོར་གྱི་རྒྱུད་ཉན་པ་ལ་བཟང་ཞེས་ལུང་སྟོན་པར་གསོལ་བས་

རིན་རྒྱལ་བ་བཟང་པའི་ལུང་བསྟན་ཐོབ། མནལ་ལམ་ལ་སྔར་གཟིགས་མ་མྱོང་བས་ལུང་པ་ཞིག་ཏུ་འཕུར་ནས་བྱོན་པས། རིའི་ངོས་ཀྱི་ཕུག་པ་ཞིག་ན་ཡིད་བཞིན་གྱི་ནོར་བུ་རིན་པོ་ཆེ་འོད་ཟེར་གྱི་ཕུང་པོ་བར་འབྲེལ་བས་ཕྱོགས་ཐམས་ཅད་རྒྱས་པར་འགེངས་པ་ཡིད་འཕྲོད་པ་ཅིག་འདུག་པ་ཕྱག་ཏུ་ལོན་ཏེ།
སླར་ཡང་ནམ་མཁའ་ལ་འཕུར་བས་ཕྱག་གི་ནོར་བུའི་འོད་ཀྱིས་གནམ་ས་ཐམས་ཅད་ཁྱབ་པ་གཅིག་རྨིས་ཏེ། མནལ་སད་པའི་སྐབས་སུ་ཡང་ཐུགས་ལ་དགའ་བ་ཁྱད་པར་ཅན་འཆར་བ་ཞིག་བྱུང་གསུང་།
ཉེར་བཞི་པ་ལ་ལྷ་སར་ཇོ་བོ་ལ་བྱིན་བརླབས་ནན་ཏན་དུ་ཞུས་ནས་ཨེ་ཝཾ་དུ་བྱོན་ཏེ་འཇམ་དབྱངས་རིན་རྒྱལ་བ་ལ་རྩིས་དང་སྒྲུབ་དཀྱིལ་གྱི་མཛུབ་ཁྲིད་ལེགས་པར་གསན།
དེ་ནས་དཔོན་སློབ་རྣམས་མལ་གྲོའི་དགོན་པ་ཅིག་ཏུ་ཐེགས་ནས་སློབ་མ་ཉི་ཤུ་རྩ་ལྔ་དང་སྟབས་གཅིག་ཏུ་རྒྱུད་འགྲེལ་གྱི་བཤད་པ་གསན་ཅིང་དྲི་གཏུག་གི་སྒོ་ནས་ཀྱང་དཀའ་བའི་གནས་མཐའ་དག་བཀྲལ།
མལ་གྲོ་ལུང་བ་དེ་སྔ་མནལ་ལམ་དུ་བྱུང་བའི་ལུང་པའི་བཀོད་པ་དེ་ཇི་བཞིན་ཏུ་སྣང་ཞིང་། དགོན་པའི་ས་ཆ་དེ་ནོར་བུ་ལོན་པའི་རིའི་ངོས་དེ་ཀར་འདུག་པས། ཡིད་བཞིན་གྱི་ནོར་བུ་ལོན་པ་དེ་རྒྱུད་འགྲེལ་

ཐོབ་པ་ལ་ལྟ་བར་འདུག་གསུང་། དེ་ནས་སྨིན་རིར་ཕེབས་དུས་འཕྲུལ་ཞིག་པས་དུས་འཁོར་གྱི་གླེགས་བམ་གཏད་དེ་བླ་མ་དུས་འཁོར་བ་ཞེས་སུ་མཚན་གསོལ། སྦྱོར་དྲུག་གི་མན་ངག་མ་ལུས་པ་དང་ཀུན་མཁྱེན་ཆེན་པོའི་བཀའ་འབུམ་གནང་།
རྒྱལ་ཚབ་པ་ལ་ཡང་རྒྱུད་བླ་དང་རྒྱུད་འབུམ་གྱི་ལུང་གསན། དུས་འཁོར་གྱི་རྒྱུད་ལ་ཞལ་སྟོན་འཁོར་མོར་མཛད། ཉེར་བདུན་པ་ལ་གསང་ཕུར་ཆོས་རྗེ་དཔལ་སེང་བའི་དྲུང་དུ་ཕར་ཕྱིན་དང་དབུ་མ་ལ་སྦྱངས།
ཉེར་དགུ་བ་ལ་སྙེ་མོ་རུ་དགོན་གསར་དུ་སྐུ་ཞང་ཆོས་རྗེ་རིན་ཆེན་བཀྲ་ཤིས་པ་ལ་དུས་གསང་བདེ་དགྱེས་མཱ་ཡཱ་གདན་བཞི་གཤེད་དམར་རྡོར་དབྱིངས་སོགས་ཀྱི་དབང་སྒྲུབ་བསྐོར། དབང་མདོར་བསྟན།
སྦྱོར་དྲུག། རིམ་ལྔ། སྤྲོས་མེད་སོགས་གསན། ཆོས་རྗེ་ཡོན་བཀྲས་པ་ལ་རྒྱུད་འགྲེལ་གྱི་བཤད་པ་ཚར་གསུམ་དྲི་གཏུག་དང་བཅས་པའི་སྒོ་ནས་རྒྱས་པར་གསན་ཅིང་མཁས་པར་སྦྱངས། སོ་གཅིག་པ་ལ་སྐུ་ཞང་ཆོས་རྗེའི་མཁན་པོ།
ཡོན་བཀྲས་པས་ལས་སློབ། བཀྲས་རིན་པས་གསང་སྟོན་མཛད་དེ་བསྙེན་པར་རྫོགས། མཚན་འཕགས་པ་རིན་ཆེན་དུ་བཏགས། སོ་གཉིས་པ་ལ་ཤངས་སྐུངས་ལུངས་སུ་སངས་རྒྱས་

དཔལ་བ་ལ་བུ་དོལ་གཉི་གའི་ལུགས་ཀྱི་དབང་དང་རྒྱུད་འགྲེལ་གྱི་ཟབ་བཤད་གསན། རྡོ་རྗེ་སློབ་དཔོན་བདག་པོའི་དབང་གི་སྐབས་སུ། ཆོས་རྗེ་དེ་ཉིད་ཀྱི་བཞུགས་ཁྲི་ལ་བཞུགས་སུ་བཅུག་ནས་བཀའ་མི་ནུས་པའི་བཀའ་གཏད་དང་བཅས་ཏེ་གནང་།
དེ་ནས་སྨིན་རིར་ལོ་གསུམ་ཕྱོགས་གསུམ་གྱི་སྐུ་མཚམས་བཅད་དེ་འཁྲུལ་ཞིག་པ་ལ་ཨྱོན་བསྙེན་སྒྲུབ། ལམ་འབྲས། ནི་གུ། ཡང་དགོན་པའི་རི་ཆོས། སྤྱོད་ཡུལ། དམར་ཁྲིད་སོགས་གསན།
ཐུགས་དམ་གྱི་རྩལ་ཐོན། བདག་ལས་གཞན་གཅེས་ཀྱི་ཐུགས་བཅོས་མིན་འཁྲུངས། དེར་ལོ་ལྟར་གྱི་ནག་ཉ་སྒྲུབ་མཆོད་བཙུགས། ཀོང་པོར་བྱོན་ཏེ་ཞྭ་དམར་ཅོད་པན་འཛིན་པ་ཆོས་དཔལ་ཡེ་ཤེས་པ་ལ་ཕྱག་ཆེན་དང་།
ཀུ་ཅོར་རྟོགས་ལྡན་པ་ལ་གྲུབ་ཆེན་བརྒྱད་ཅུའི་གླུད་གསན། སྒམ་པོར་དགེ་བཤེས་མང་པོ་ལ་རྒྱུད་འགྲེལ་གསུངས། སླར་སྨིན་རིར་ཕེབས་ནས་འཁྲུལ་ཞིག་པའི་གདུང་ལ་མཆོད་པ་འབུལ་ཞིང་གདུང་བའི་གསོལ་འདེབས་མཛད།
གཉལ་དུ་བྱོན་ཏེ་ཕོ་བྲང་ཡངས་རྩེར་ཁྲི་དཔོན་བཀྲ་ཤིས་དཔལ་བཟང་པོ་ཡབ་སྲས་ལ་དུས་འཁོར་གྱི་དབང་གནང་།

ཞེ་གཉིས་པ་ལ་གཙང་ཕྱོགས་ལ་ཐེགས་ཏེ། དཔལ་འཁོར་བདེ་ཆེན་དུ་ཆོས་རྗེ་དཀོན་མཆོག་བཟང་པོ་ལ་བྱམས་ཆོས་ལྔ་གསན། ཁྲོ་ཕུའི་བྱམས་ཆེན་མཇལ་ནས་ས་སྐྱར་བྱོན་ཏེ། ཆོས་རྗེ་ངོར་པའི་གཅུང་པོ་གཞོན་ནུ་པ་ལ་ལམ་འབྲས་ལམ་སྐོར་དང་བཅས་པ།
ངོར་པ་ཉིད་ལ་ནཱ་རོ་མཁའ་སྤྱོད་དང་ལམ་དུས་ཀྱི་དབང་། མུས་ཆེན་དཀོན་མཆོག་རྒྱལ་མཚན་ལ་བདེ་མཆོག་ཉུང་ངུའི་རྒྱུད་དང་གུར་བརྟག་སམ་གསུམ་གྱི་བཤད་པ་དང་ས་སྐྱ་པའི་བཀའ་འབུམ་གསན།
ལ་སྟོད་བྱང་དུ་བདག་པོ་རྣམ་རྒྱལ་གྲགས་པ་ལ་འཁོར་ལོ་སྡོམ་ཆེན་གྱི་དབང་གསན། བདག་པོས་བཀའ་གནང་ནས་དགེ་བཤེས་མང་བ་ཞིག་ལ་རྒྱུད་འགྲེལ་ཚར་གཅིག་གསུངས། ཇོ་མོ་ནང་མཇལ་དུས་མཐོང་གྲོལ་ཆེན་མོའི་གདུགས་གཡས་བསྐོར་དུ་འཁོར་བའི་ཉམས་ཤར་མ་ཐག་ནམ་མཁའ་ཐམས་ཅད་སངས་རྒྱས་ཀྱི་སྐུའི་སྣང་བས་གང་།
ཐུགས་ཉམས་འུར་ལངས་ཏེ་ཏིང་ངེ་འཛིན་གྱི་སྒོ་མཐའ་ཡས་པ་འཁྲུངས། དེ་ནས་སྐུངས་ལུངས་སུ་ཆོས་རྗེ་སངས་རྒྱས་དཔལ་བ་ལ་རྡོ་རྗེ་ཕྲེང་བ་ལ་སོགས་པའི་དབང་རྗེས་གནང་བཞི་བརྒྱ་ལྷག་དང་།
རྒྱུད་སྡེ་དུ་མའི་བཤད་པ་དང་སྒྲུབ་སྐོར། ཤངས་ཆོས་སྦྱོར་དྲུག་རིགས་མི་འདྲ་བའི་ཁྲིད་རིམ་དུ་མ་གསན།

ཕག་མོ་གཞུང་དྲུག་མའི་དབང་ཁྲིད་གསན་པའི་ཚེ། རྗེ་སྐུངས་ལུངས་པའི་དྲུང་ན་ཀ་པཱ་ལ་བདུད་རྩིས་གང་བ་ན་རྗེ་བཙུན་ཞལ་གཉིས་མ་སྐུ་མཐེ་བོང་ཙམ་ཅིག་འདུག་པ་གཟིགས་མ་ཐག ཐོད་པའི་བདུད་རྩི་དེ་ཧོར་ལེན་མཛད་ནས་གསོལ་བས་སྐུ་ལུས་ལ་བདེ་བ་ཁྱད་པར་ཅན་སྐྱེས།
ཆོས་རྗེས་བཀའ་གནང་ནས་བླ་མ་ཤམྦྷ་ལ་པ་སོགས་སྐུངས་ལུངས་པའི་དགེ་འདུན་རྣམས་ལ་རྒྱུད་འགྲེལ་གསུངས། ཐང་པ་ཆོས་མཛད་པ་ལའང་རྒྱུད་བཤད་གནང་།
ཞེ་དྲུག་པ་ལ་ཡུ་མོའི་དབེན་གནས་མཇལ་ནས། བྱང་ཆུབ་གླིང་དུ་ཆོས་རྗེ་པདྨ་བཟང་པོ་ལ་འཇམ་དབྱངས་དང་མི་གཡོ་བ་གསན། ཁོང་དུས་འཁོར་གྱི་ཌཱི་ཀཱ་བརྩོམས་པའི་སྐབས་ཀྱིས་འབེལ་གཏམ་ཉིན་མཚན་འཁོར་མོར་མཛད།
དེ་ནས་རྩ་རི་མཇལ་བས་ཌཱ་ཀི་འདུ་བའི་མཚན་མ་མང་དུ་གཟིགས། སྔ་ཕྱིར་མཚན་ལྡན་ཐོད་པའི་དྲུང་དུ་རྣལ་འབྱོར་མའི་ཆོ་ག་དང་འབྲེལ་བའི་ཚོགས་འཁོར་སྟོང་ཕྲག་གཅིག་མཛད། གཉལ་པདྨ་གསལ་རྗེ་གངས་སུ་མཚམས་དམ་པོའི་ཐུགས་དམ་ལོ་གཅིག་གནང་།
དེ་ནས་བྱར་པདྨ་བྲག་ཆུ་དགོན་པར་བསམ་གཏན་ཁང་བུ་ཆུང་ངུ་བུག་སྒོ་ཅན་དུ། ཐུན་འཇུག་གི་སྤྲོས་པ་བཅད་དེ། རྡོ་རྗེ་སྐྱིལ་དཀྲུང་ལས་མི་གཡོ་

བར་གསུང་བཅད་ཁོ་ན་མཛད་དེ། ལྟོས་མེད་བཞི་ལ་བརྟེན་ནས་ལོ་གསུམ་ཕྱོགས་གསུམ་གྱི་བར་དུ་རྡོ་རྗེའི་རྣལ་འབྱོར་བསྒོམས་པས་མཉམ་རྗེས་འདྲེས་པའི་རྟོགས་པ་འཁྲུངས། ང་གཅིག་པ་ལྷ་སར་བཅུ་གཅིག་ཞལ་གྱི་དྲུང་དུ་བསྙུང་གནས་སྟོང་ཕྲག་གཉིས་ཀྱི་དམ་བཅའ་ཕུལ་ནས།
ས་ག་ནས་བརྩམས་ཏེ་བསྙུང་གནས་ཆུན་དྲིལ་བརྒྱ་རྩ་རེ་ལོ་རེ་བཞིན་མཛད། རྐོང་པོར་ཀརྨ་པ་མཇལ་བ་ལ་ཐེགས་ཏེ་བླ་མའི་རྣལ་འབྱོར་གསན། གུ་ཤྲི་དཔལ་འབྱོར་དོན་གྲུབ་པ་ལ་ནཱ་རོ་ཆོས་དྲུག་དང་རླུང་སེམས་གཉིས་མེད་གསན།
གཙོ་བོར་ཀོ་རོ་བྲག་ཏུ་ཐུགས་དམ་ཉིད་ལ་བཞུགས། ང་དྲུག་པ་ལ་འགྲོངས་ལྟས་མང་དུ་བྱུང་བས་བདག་ཏུ་འཛིན་པའི་ཁྲི་བ་བཅད།
གཙོ་བོར་སེམས་ཅན་རྣམས་སྡུག་བསྔལ་བ་ལ་མི་བཟོད་པའི་ཐུགས་རྗེས་གཏོང་ལེན་ཁོ་ན་མཛད་པས། མནལ་ལམ་དུ་ཆོས་རྗེ་སངས་རྒྱས་དཔལ་བ་བྱོན་ནས་ཚེ་དཔག་མེད་ཀྱི་ཁྲིད་མཛད་པའི་དུས་ཀྱི་ཚེའི་བདུད་རྩི་དེ་འདི་ཡིན་ནོ༎
འདི་གཞན་ལ་མ་བྱིན་པར་འཐུང་ཅིག་གསུང་ནས་ཀ་པཱ་ལ་བདུད་རྩིས་གང་བ་གནང་བ་བཞེས་པས་ལྟས་རྣམས་བཟློག ཚེ་བསྲིང་བ་ལ་ཡང་བློ་སྦྱོང་རང་ཟབ་

པར་འདུག་གསུང་། ང་བརྒྱད་པ་ལ་སྨིན་རིར་བཞུགས་ཏེ། སྐུ་མཚམས་དམ་པོ་བུག་སྒོ་ཅན་མཛད་ནས་ཐུགས་དམ་ཁོ་ན་ལ་གཙོ་བོར་བཞུགས་ཤིང་། སྐབས་འགར་དུས་ཆོས་ཀྱི་སྦྱོར་དྲུག་དང་། བསྙེན་སྒྲུབ། ནི་གུ། ལམ་འབྲས་སྤྲོས་མེད།
དམར་ཁྲིད་གཅོད་ཡུལ། བློ་སྦྱོང་ལ་སོགས་པའི་ཁྲིད་དང་། དུས་འཁོར། མཁའ་འགྲོ་རྒྱ་མཚོ། མི་ཏྲ་བརྒྱ་རྩ་ལ་སོགས་པའི་དབང་དང་། དབང་མདོར་བསྟན་ལ་སོགས་པའི་རྒྱུད་བཤད་བག་རེ་གནང་།
སྔ་ཕྱིར་མཉལ་དུ་ཐེགས་ནས་བསྒྲུབ་པའི་མར་ཁལ་ཁྲི་དྲུག་སྟོང་གི་དཀར་མེ་དང་། གསེར་ཞོ་སུམ་བརྒྱ་ལྷག་པའི་གསེར་ཆབ་དང་བཅས་པས་ལྷ་སར་ཇོ་བོ་ལ་མཆོད་དེ། རྫོགས་པའི་སངས་རྒྱས་གང་བཞུགས་དང་༎
གང་དག་འདས་དང་མ་བྱོན་པ༎ དེ་དག་རྗེས་སུ་བདག་སློབ་ཅིང་༎ བྱང་ཆུབ་སྤྱོད་པ་སྤྱོད་གྱུར་ཅིག། ཅེས་པས་སྨོན་ལམ་སྟོང་ཕྲག་མང་པོ་མཛད། ཡར་ཀླུངས་སུ། ཀརྨ་པ་ལ་སྐུ་གསུམ་ངོ་སྤྲོད་དང་། ཞྭ་དམར་ཅོད་ཅན་འཛིན་པ་ལ་ཕྱག་ཆེན་གསན།
རབ་འབྱམས་པ་རིན་རྒྱལ་ལ་བྱང་ཆུབ་སེམས་དཔའི་འགྲེལ་པ་ལ་སྒྱེད་མཁར་བཙུགསནས་གསུང་རབས་

གཞན་ལ་གཟིགས་ན་བསྟན་པ་ཡོངས་སུ་རྫོགས་པའི་བདག་སོགས་འགྱུར་ངེས་པས་དེ་ཁོ་ན་ལྟར་མཛད་དགོས། གཞན་ཕྱོགས་རིས་སུ་ཆད་པའི་མཁས་པར་རློམ་པ་ཅིག་ལས་མི་འོང་། རྡོ་རྗེའི་རྣལ་འབྱོར་གྱི་མྱོང་རྟོགས་བཟང་པོ་ཅིག་བྱུང་ན་གྲུབ་མཐའ་འདྲ་བློས་བྱས་པ་ཡིན་པས་རང་ཞིག་ལ་འགྲོ།
གྲུབ་མཐའ་ལ་ཕྱོགས་མ་མཛད་ཅེས་གསུང་། ངའི་བསྙུང་གནས་འདིས་ཟས་ཀྱི་རྣམ་གཡེང་མེད་པ་དང་། ངག་བཅད་ཀྱིས་ཡེངས་མ་ལམ་ལ་མི་འགྲོ་བར་དགེ་སྦྱོར་ཤིན་ཏུ་འཕེལ་བའི་མཚམས་གཅོད་ཆེན་པོར་བྱུང་གསུང་ཞིང་།
བསྙུང་གནས་མ་ཡིན་པའི་སྐབས་སུའང་ཕལ་ཆེར་གསུང་བཅད་མཛད། ཉིན་ཞག་ཕྲུགས་གཅིག་ལ་ཐུགས་དམ་གྱི་ཁྲིགས་ཆུ་བོའི་ཉེར་མ་ལྟ་བུས་དུས་འདའ།
དེ་ལྟ་བུའི་མཚན་ཉིད་ཡོངས་སུ་རྫོགས་པའི་དཔལ་ལྡན་བླ་མ་དམ་པ་དེ་ནི་དགོངས་པ་ཡོངས་སུ་རྫོིགས་ནས་གྱ་ལྔ་པ་ལྕགས་མོ་ཕག་ལ་མཉེལ་ཞི་ནི་ནམ་ཡང་མི་མངའ་བའི་ངང་ནས་ཕྱག་པད་དཀོར་དང་བཅས་ཏེ།
ཉམས་བསམ་དགའ་ལ་བློ་བསམ་བདེ༎ ཐར་པའི་བཙན་ས་ཟིན་པ་ཡིན༎ བདེ་ཆེན་གྱི་ཐང་ལ་འགྲོ་བ་ཡིན༎ བྱང་ཆུབ་ཀྱི་ལམ་ལ་བཞུགས་པ་ཡིན༎ འགྲོ་བའི་འདྲེན་པ་བྱེད་པ་

ཡིན༎ མི་ཁོ་བོའི་འདུན་མ་རྩེ་ལ་སོང་༎ ཞེས་གསུངས་ཤིང་བདེ་བ་ཅན་དུ་གཤེགས་ཏེ་སྐུ་གདུང་ལས་ཀྱང་ལྷ་སྐུ་དང་རིང་བསྲེལ་མང་དུ་བྱོན་ནོ༎བདག་གིས་ལོ་བཅུ་བདུན་པ་ལ་རྗེ་འདིའི་ཞབས་ཀྱི་པདྨོར་བཏུགས་ཏེ་ལོ་སུམ་ཅུའི་བར་དུ་གུས་པས་བསྟེན་ནས།
དུས་ཀྱི་འཁོར་ལོའི་དབང་རྒྱུད་མན་ངག་དང་བཅས་པ་ལེགས་པར་མནོས་སོ༎ཆོས་རྗེ་རིན་ཚུལ་བ།ཆོས་རྗེ་རིན་ཚུལ་བ་ནི། ཡུལ་ཚ་རག་དབུས་སྡེའི་ཁང་གསར་དུ།
ཡབ་དཔོན་དོན་ཡོད་བཟང་པོ་དང་ཡུམ་བྱང་ཆུབ་ལྡན་གྱི་སྲས་སུ་ཡོས་ལོ་ལ་འཁྲུངས་མཚན་གཞོན་ནུ་བཟང་པོར་བཏགས། བཅུ་གསུམ་པ་ལ་ཆུ་བཟང་དགོན་པར་མཁན་སེངྒེ་རིན་ཆེན་དང་སློབ་དཔོན་རིན་བསམ་པ་ལས་རབ་ཏུ་བྱུང་སྟེ་མཚན་རིན་ཆེན་ཚུལ་ཁྲིམས་སུ་བཏགས།
ལྷུན་གྲུབ་སྒང་དུ་བླ་མ་སེངྒེ་དཔལ་ལ་གུར་བརྟག་སམ་གསུམ་གསན། སློབ་དཔོན་རིན་བཀྲས་པ་ལས་ཕར་ཕྱིན་བྱང་བར་བསླབས། བཅོ་བརྒྱད་པ་ལ་མཁན་ཆེན་སངས་རྒྱས་གཞོན་ནུ་བ།
ལས་སློབ་དར་མ་བཟང་པོ། གསང་སྟོན་པ་རིན་བཀྲས་པས་མཛད་དེ་བསྙེན་པར་རྫོགས། བུ་སྟོན་རིན་པོ་ཆེའི་དྲུང་དུ་ཕར་མངོན། སྤྱོད་འཇུག ཡོ་ག་རབ་འབྱམས་གསན། དེ་ནས་ཡར་ཀླུངས་ལྷུང་མོར་ཆོས་དཔལ་མགོན་པོའི་དྲུང་དུ་དུས་

འཁོར་གྱི་དབང་སྦྱོར་དྲུག་གསན་ཏེ་བསྒོམས་པས་ལུས་ངག་གི་ཉམས་རྡོལ། མྱང་སྟོད་དུ་ལ་སྟོད་པ་དབང་རྒྱལ་ལ་སྦྱོར་དྲུག་རྫོགས་པར་གསན་པས་རྟོགས་པ་འཁྲུངས་ཤིང་མངོན་ཤེས་དང་ལྡན། ཤངས་སུ་བླ་མ་རིན་སེང་བ་ལ་ལམ་འབྲས་གསན།
དེ་ནས་བཟང་ལྡན་དུ་ཀུན་མཁྱེན་ཆེན་པོ་རྒྱུད་འབྲེལ་གསུང་བའི་དྲུང་དུ་བྱོན་པས། ཨེ་ཝཾ་གཟུགས་བསྒྲུབ་ཀྱི་སྐབས་སུ་ཕེབས། དེ་ཉིན་རང་བཤད་པའི་འཕྲོ་ལ་ཞུགས་ཆོག་པ་བྱུང་།
དབང་རྒྱུད་བཤད་མན་ངག་ཕྲན་དང་བཅས་པ་ཡོངས་སུ་རྫོགས་པ། བྱམས་པའི་ཆོས་སྡེ་ཉི་ཤུ་སོགས་མང་དུ་གསན་ཅིང་དཔྱིས་ཕྱིན་པར་མཁྱེན། ལོ་ཙཱ་བ་བློ་གྲོས་དཔལ་བ་ལ་སེམས་འགྲེལ་གཉིས་སོགས་མང་དུ་གསན།
དེར་ཅིག་ཤེས་ཀུན་གྲོལ་གྱི་གནད་གོ་བས། འཇམ་གསར་བའི་གསུང་ལས། ད་ནི་རྫོགས་པའི་སངས་རྒྱས་བྱོན་གྱུར་ཀྱང་༎ མྱུར་དུ་སངས་རྒྱས་ལམ་ནི་ཞུ་བསམ་མེད༎ གསུང་བ་དེ་བདེན་པར་འདུག་གསུང་། སྒྲུབ་པ་ལ་རྩེ་གཅིག་ཏུ་གཞོལ་ནས་གྲུབ་ཆེན་མན་ལུངས་པ་ལྟ་བུ་ཅིག་མཛད་དགོངས་པ་ན།
ཀུན་མཁྱེན་ཆེན་པོས་ངེས་དོན་གྱི་ཆོས་སྟོན་པ་ལ་གཙོ་བོར་

འདོན་པ་ཞུ་གསུང་པ་ལ་བརྟེན་ནས། སློབ་མ་མཐོ་དམན་རིས་མེད་པ་ཁྲིད་ཀྱི་མྱོང་རྟོགས་ལ་སྦྱོར་བར་མཛད། མཉལ་ཕྱོགས་སུ་ཡང་འགྲོ་དོན་མང་དུ་མཛད། ཕྱིས་ཡར་ཀླུངས་ལྷུང་མོན་བཞུགས་དུས་གཡའ་བཟང་ཁྲི་དཔོན་ཚུལ་འབུམ་འོད་མཆོག་ཏུ་གུས་པར་ཡོད་པ་དེ་འདས་པའི་གཏམ་གསན་པས།
ཁོང་ལ་རེས་ང་མ་གཏོགས་མེད་གསུང་ནས་དེ་མ་ཐག་ཐུགས་དམ་ཟབ་མོས་རྗེས་སུ་གཟུང་བས་ཐོ་རང་ཤིག་ནམ་མཁའ་ལས། ཨེ་མ་སངས་རྒྱས་ཨེ་སངས་རྒྱས༎
ཞེས་སོགས་ཆེད་དུ་བརྗོད་པའི་སྒྲ་གྲགས་གསན། དེ་ནས་མཁན་ཆེན་བསོད་ནམས་འོད་ཟེར་བས་སྟོད་ལུང་གཏེར་མཛོད་དུ་གདན་དྲངས་ནས་བྱི་རྫོང་ཚོགས་པའི་མཁན་པོར་བསྐོས། གཞོན་རྒྱལ་དུ་ཝེན་ཤ་བས་སྦྱིན་བདག་གི་རྩ་བ་བྱས་ཏེ་ཡོ་བྱད་མཐའ་དག་གིས་བསྟབས།
ཚོགས་པ་དང་སྦྱིན་བདག་རྣམས་ལ་ཟབ་ལམ་གྱི་ཁྲིད་སྩལ། ལོ་གཅིག་ཚོགས་བསྐྱངས་ནས་མཁན་ཆེན་བསོད་ཤེ་བ་གདན་སར་བསྐོས་ཏེ། དར་ཁ་ཆེ་བ་སངས་རྒྱས་འོད་ཟེར་གྱིས་དཀྱིལ་འཁོར་སྡིངས་ཀྱི་དབེན་གནས་བཏབ་ནས་ཕུལ་བར་གཙོ་བོར་

བཞུགས། ཕྱིས་དར་ཁ་ཆེ་བ་གོང་དུ་བཞུད་དུས། ཁོང་འདས་པ་མཁྱེན་ནས་རྩ་རིག་འབུམ་གཏེར་བཟླས་པས་དགའ་ལྡན་དུ་སྐྱེས་པའི་མཚན་མ་བྱུང་། ཀུན་མཁྱེན་ཆེན་པོ་སུ་ལ་ཡང་ཕྱག་ལན་མི་མཛད་པ་ཡིན་པ་ལ། རྗེ་འདི་ལ་ངེས་དོན་གྱི་མངའ་བདག་ལ་ཕྱག་འཚལ་ལོ་ཞེས་ཕྱག་ལན་མཛད།
ཀུན་མཁྱེན་ཆེན་པོ་དབུས་ཕྱོགས་སུ་གདན་དྲངས། ལྷ་སར་དེའི་སྐུ་འདྲ་བཞེངས། ངེས་དོན་གྱི་བསྟན་པ་འཕེལ་བར་མཛད་ནས་བདེ་བ་ཅན་དུ་གཤེགས་སོ༎
དེའི་སློབ་མ་ཞོ་ལུང་མཚོ་ཁ་བ་ཡོན་ཏན་འཕེལ་དང་། གཉལ་པ་དཔལ་ལྡན་འོད་དང་། རྟོགས་ལྡན་ཡེ་རྒྱལ་བ་གསུམ་ག་ལ། ལ་ཕྱི་བ་སངས་རྒྱས་དཔལ་གྱིས་གསན། དེ་ལ་ཆོས་རྗེ་ཡེ་ཤེས་དཔལ་བཟང་པོས་སྦྱོར་དྲུག་ཕྲན་དང་བཅས་པ་གསན་ཏོ༎
ཡང་རིན་ཚུལ་བའི་སློབ་མ་ཆོས་ཀྱི་རྒྱལ་མཚན། འཁྲུལ་ཞིག་པ། བདག་གི་བླ་མ་དུས་འཁོར་ཞབས་སོ༎བོ་དོང་རིན་ཆེན་རྩེ་མོ།གྲུབ་ཐོབ་སེ་མོ་ཆེ་བའི་སློབ་མ་བོ་དོང་རིན་ཆེན་རྩེ་མོ་ནི།
བོ་དོང་རོག་ཚོར་འཁྲུངས། ཨེའི་བླ་ཆོས་པ་གསན་རོང་གཉིས་ཀྱི་དྲུང་དུ་མངོན་པ་བསླབས།

གཉལ་ཞིག་པ་དང་འཇམ་གསར་བ་ལས་ཕར་ཚད་སོགས་མཁས་པར་སྦྱངས། སེ་མོ་ཆེ་བའི་དྲུང་དུ། འཇམ་གསར་བའི་ཕྱག་ཕྱིར་བྱོན་ཏེ། དུས་འཁོར་རྒྱུད་འགྲེལ་དབང་གདམས་ངག་དང་བཅས་པ་མ་ལུས་པར་གསན། སླད་དུ་འཇམ་གསར་བ་ལ་ཡང་དྲི་གཏུག་མཛད་ཅིང་གསན་པས་མཁས་པར་མཁྱེན།
བོ་དོང་ཨེའི་བླ་ཆོས་པ་མཛད། བྲག་རམ་དུ་བཤད་གྲྭ་བཙུགས་པས་སློབ་མ་མཁས་པ་མང་དུ་བྱུང་། ཁྱད་པར་དུ་རྒྱུད་གསུངས་པས་གདུགས་ཐོགས་པའི་སློབ་མ་བཅོ་བརྒྱད་ཚར།
ཁྲིད་ཕོག་པས་ཀྱང་གྲུབ་པ་ཐོབ་པའི་སློབ་མ་མང་དུ་བྱུང་། གུང་ཐང་གི་ལྷ་ཆེན་དཔལ་འབར། ཁྲོད་ཕུ་བྱམས་ཆེན། བོ་དོང་རིན་རྩེའི་ལྷ་མོ་ཆེ་ཞེས་མཉམ་པོར་གྲགས་པའི་དུས་འཁོར་གྱི་ཐང་ཀ་ཆེན་མོ་བཞེངས།
སྟན་ཐོག་གཅིག་ཏུ་བཟླས་བསྙེན་བྱེ་བ་རྫོགས། སྦྱིན་བསྲེག་མཛད་དུས་མེ་ལྕེ་ལ་དཔལ་བེའུ་དང་བཀྲ་ཤིས་འཁྱིལ་པ་སོགས་བྱུང་། སེ་མོ་ཆེ་པ་ལ་ལོང་དུ་ཐུབ། གར་སྐྱེ་ཞུས་པས།
ལོ་ལྔ་བཅུ་རྩ་གཅིག་ཐུབ། ཤམྦྷ་ལར་སྐྱེ་ཞེས་ལུང་བསྟན་པ་ལྟར། ང་གཅིག་པ་ནག་ཟླའི་ཉའི་ཟླ་བ་ཅུང་ཟད་འཕགས་པ་ལ་གཤེགས། དེར་བྱོན་པ་མཁན་ཆེན་གསེར་

ཁང་པས་ཆོས་གསུང་བའི་གྲྭ་ནས་ཀྱང་གཟིགས་སོ༎སྟག་སྡེ་བ་སེངྒེ་རྒྱལ་མཚན།དེ་ལ་སློབ་མ་སྟག་སྡེ་བ་དང་། འཇིམས་པ་རིན་ཤེ་དང་། གྲུབ་ཆེན་ཨོཊྱན་པ་སོགས་མང་དུ་བྱུང་བ་ལས། སྟག་སྡེ་བ་སེངྒེ་རྒྱལ་མཚན་ཆུ་ཕོ་སྤྲེའུ་ལ་ཕ་རི་ལུང་དུ་སྐུ་འཁྲུངས།
ལ་སྟོད་བྱང་གི་སྟག་སྡེ་བ་ཡིན། བོ་དོང་རིན་རྩེ་ལ་ཕར་ཚད་མངོན་སུམ། ཁྱད་པར་དུས་འཁོར་གྱི་དབང་རྒྱུད་བཤད་མན་ངག་མཐའ་དག་གསན་པས་མཁས་པ་ཆེན་པོར་གྱུར་ནས་ཨེར་ཟུར་ཆོས་པ་ཡུན་རིང་དུ་མཛད།
རིན་རྩེ་གཤེགས་ནས་ལོང་གྲོང་སོགས་ཆོས་གཞི་རྣམས་སུ་བཤད་ཉན་མཛད་པས། སྔ་ཚར་ལ་ཤོང་སྐུ་མཆེད། དཀོན་གཞོན་ཆེ་ཆུང་། ཐུགས་ཤེ་ཆེ་ཆུང་སོགས་མཁས་པ་མང་པོ་ཚར་ཏེ་གདུགས་ཐེག་པའི་སློབ་མ་བཅུ་གསུམ་བྱུང་།
ཕྱིས་ལ་སྟོད་བྱང་གི་ཚ་སྣར་བཤད་པ་མཛད་པས། རོང་པ་ཤེས་སེང་། སྟག་སྡེ་བརྩོན་རྒྱལ། བླ་མ་དགེ་འདུན་བརྟན། མཁན་པོ་ཡོན་ཏན་མགོན། དཔང་ལོ་ལ་སོགས་པའི་མཁས་པ་མང་དུ་ཐོན་ཏེ་སློབ་དཔོན་ལས་སློབ་མ་མཁས་ཤེས་གྲགས་པ་བྱུང་།
གྱ་གསུམ་པ་ཤིང་ཕོ་རྟ་ལོ་རྒྱལ་ཟླའི་ཆེས་བརྒྱད་ལ་སྐུ་གཤེགས་སོ༎ཤོང་ལོ་ཙཱ་བ་རྡོ་རྗེ་རྒྱལ་མཚན།ཤོང་ལོ་ཙཱ་བ་རྡོ་རྗེ་རྒྱལ་

མཚན་ནི། ལ་སྟོད་ལྷོའི་སྤྱད་ལུང་ཤར་ཁའི་བོར་ར་ཞེས་པར་སྐུ་འཁྲུངས། གཞོན་ནུ་ལ་རབ་ཏུ་བྱུང་། གོ་ལུང་པ་མདོ་སྡེ་དཔལ་རྒྱལ་མཚན་གྱི་དྲུང་དུ། དུས་འཁོར་ཆག་ལུགས། བདེ་དགྱེས་ཕྲེང་བསྐོར་གསུམ་སོགས་མང་དུ་གསན་ཅིང་གར་ཐིག་རྩིས་ལ་བྱང་བར་བསླབས་ཏེ།
གཟའ་གསལ་བར་བྱེད་པའི་སྒྲོན་མ་སོགས་རྩིས་ཀྱིས་བསྟན་བཅོས་དུ་མ་མཛད། དེ་ནས་ཚ་སྣར་སྟག་སྡེ་བའི་དྲུང་དུ་ཕར་ཚད་མངོན་སུམ་ལ་མཁས་པར་སྦྱངས།
དུས་འཁོར་གྱི་སྐོར་ཤོག་སྡེབ་བཞི་བཅུ་ཙམ་ཕྱག་རིས་སུ་བྲིས་ནས་ཡོན་དུ་ཕུལ་ཏེ་འབྲོ་ལུགས་ཀྱི་དབང་རྒྱུད་བཤད་མན་ངག་དང་བཅས་པ་གསན། འཕགས་པ་རིན་པོ་ཆོས་སྣ་རེས་ས་སྐྱར་བྱོན་པ་ན་བསྟོད་པའི་ཚིགས་སུ་བཅད་པ་སྤེལ་ལེགས་ཕུལ་ནས་ལོ་ཙཱ་སློབ་ཏུ་འགྲོ་བས་རྫོགས་པར་ཞུ་ཞུས་པས།
དེ་ལྟ་བུའི་བློ་སྐྱེ་བ་བཟང་། གཞུང་ལུགས་གསར་བ་་བསྒྱུར་བའི་ནུས་པ་འོང་བ་བཀའ་སྟེ། པཎྜི་ཏ་ལ་སློབ་གཉེར་དང་དྲི་གཏུགས་ལེགས་པར་གྱིས་ཤིག
ཁོ་བོས་ཀྱང་ཆོས་ཀྱི་རྗེ་བསྟེན་ཡུན་ཐུང་བས་སྡེབས་སྦྱོར་མེ་ཏོག་གི་ཆུན་བུ་དང་། ཚིག་གཏེར་སོགས་ཚུལ་བཞིན་དུ་མི་ཤོད་པར་སྣང་བས་འདི་དག་ཤེས་པ་ཞིག་ཅི་ནས་ཀྱང་གྱིས་ལ་ཤོག་ཅིག་གསུངས་ནས།
དེ་དག་གི་

དཔེ་དང་གསེར་སྲང་ལྔ་དར་ཡུག་བཅུ་རྣམས་གནང་སྟེ། རྟེན་འབྲེལ་ཡོད་པས་དོ་ནུབ་རྗེ་བཙུན་གོང་མའི་གཟིམས་ཁང་དཔེ་ཁང་དུ་ཉོལ་ལ་སོང་ཞེས་གསུངས་ནས་བརྫངས་སོང་། ཤོང་གི་ཐུགས་དགོངས་ལ་སྐྱེས་སྟོབས་ཀྱི་བློ་གྲོས་ནི་ཕུན་སུམ་ཚོགས།
སྦྱོར་བྱུང་གི་ནན་ཏན་ནི་མཆོག་ཏུ་གྱུར་ན། ལེགས་བཤད་གསར་བ་མང་དུ་བསྒྱུར་བར་ཅི་སྟེ་མི་ནུས་སྙམ་དུ་དགོངས་ཏེ། འཕགས་པའི་གཟིམ་གཡོག་པ་མདོ་སྨད་པ་བློ་གྲོས་རྒྱལ་པོ་དང་འགྲོགས་ནས་བལ་ཡུལ་དུ་བྱོན་ཏེ།
པཎྜི་ཏ་མ་ཧཱིནྟྲ་བྷ་དྲས་དབང་བཟང་པོའི་དྲུང་དུ་སྒྲ་སྙན་ངག་སྡེབས་སྦྱོར་ཟློས་གར་མངོན་བརྗོད་ལ་བྱ་བར་མཛད་ནས་ས་སྐྱར་བྱོན། འཕགས་པ་རིན་པོ་ཆེའི་བཀའ་བཞིན་རྒྱུད་འགྲེལ་ཤོང་འགྱུར་མཛད།
སླར་ཡང་རྡོ་རྗེ་གདན་དུ་བྱོན་ནས་མ་ཧཱ་བོ་་དྷི་ལ་མཆོད་པ་དང་བསྐོར་བ་མཛད། པཎྜི་ཏ་ལཀྵྨཱིཾ་ཀ་ར་སྤྱན་དྲངས་ནས། དཔག་བསམ་ཁྲི་ཤིང་། ཀླུ་ཀུན་ཏུ་དགའ་བའི་ཟློས་གར།
སྙན་ངག་མེ་ལོང་། འཇིག་རྟེན་དབང་ཕྱུག་གི་བསྟོད་པ་བརྒྱ་པ། འཇམ་དཔལ་གྱི་བསྟོད་པ་པྲྀཏྟ་མཱ་ལ། ཙནྡྲ་པའི་མདོ་ལ་སོགས་པ་སྔོན་མ་འགྱུར་བ་བསྒྱུར།

འཆི་མེད་མཛོད་ལ་འགྱུར་མཆན་མཛད་ནས། སྒྲ་སྙན་ངག་གི་སྲོལ་ལེགས་པར་བཙུགས། འཕགས་པ་རིན་པོ་ཆེས་ཀྱང་། སྡེ་སྣོད་འཛིན་པ་ཤོང་ལོ་ཙཱ་བའི་སྙན་དུ་གསོལ་བ། ཞེས་པའི་ཕྲིན་ཡིག་མཛད་པ་ན། དཔལ་དུས་ཀྱི་འཁོར་ལོའི་རྒྱུད་འགྲེལ་པར་བཅས་པ་རྒྱ་ཆེ་ལ་ཟབ་ཅིང་གཏིང་དཔག་པར་དཀའ་ལ་ཚིག་བརླིང་ཞིང་།
སྡེབ་སྦྱོར་དབྱིངས་ཆེ་བས་ཆེན་པོ་རྣམས་ཀྱང་ཉམས་སུ་ལོན་དཀའ་བས། སྔོན་བྱུང་བའི་ལོ་ཙཱ་བ་དག་གིས་ཀྱང་མ་འགྱུར་བ་དང་།
ལོག་པ་དང་། རྣམ་གྲངས་གཞན་དང་། ཕྱོགས་རེ་བ་དང་། ཐལ་བར་བསྒྱུར་བ་ལ་སོགས་པ་དེ་དག ཁྱེད་ཀྱི་ལེགས་པར་ཁོང་དུ་ཆུད་ཅིང་མཐའ་གཅིག་ཏུ་ངེས་ཏེ། ཞུ་ཆེན་མཛད་པའི་གླེགས་བམ་དང་།
ཀླུ་རྣམས་རབ་ཏུ་དགའ་བར་བྱེད་པའི་ཟློས་གར་མཐོང་བས། དགེ་བ་དང་རྗེས་སུ་ཡི་རང་བ་ཁྱད་པར་ཅན་སྐྱེས། ཞེས་རབ་ཏུ་བསྔགས། སྒྲ་བསྒྱུར་རྣམས་ཀྱི་གཙུག་གི་ནོར་བུར་གྱུར་ཏོ༎ དེ་ལ་དེ་ཉིད་ཀྱི་དབོན་པོ་ཤོང་ལོ་ཙཱ་བ་བློ་གྲོས་བརྟན་པས་གསན་ཏེ།
དེ་ནི་འཕགས་པ་རིན་པོ་ཆེའི་སློབ་མའི་ཐུ་བོར་གྱུར་ཅིང་། སེ་ཆེན་རྒྱལ་པོས་ཀྱང་བླ་མར་བཀུར་བ། གཞི་འགྱུར་

དང་འགྱུར་བཅོས་མང་དུ་མཛད། གཅེན་གྱི་ཡོན་ཏན་བུམ་པ་གང་བྱོའི་ཚུལ་དུ་མཁྱེན་ཞིང་། དུས་འཁོར་ལ་མཁས་པའི་སློབ་མ་མང་དུ་ཐོན་ཏོ༎ལོ་མཆོག་པ་ལེགས་པའི་བློ་གྲོས།དེ་ལ་ལོ་ཙཱ་བ་མཆོག་ལྡན་དང་སྒྲ་ཚད་པ་རིན་རྒྱལ་གཉིས་ཀྱིས་གསན་པས།
ལོ་མཆོག་པ་ནི། མང་མཁར་ཁྲ་ཚང་དུ་སྐུ་འཁྲུངས་འཕགས་པ་རིན་པོ་ཆེ་ལས་རབ་ཏུ་བྱུང་། མཚན་མཆོག་ལྡན་ལེགས་པའི་བློ་གྲོས་དཔུང་རྒྱན་མཛེས་པའི་ཏོག་ཅེས་རང་ཉིད་ཀྱིས་འདོག་པར་ཞུས་པ་བཞིན་བཏགས་ལ།
ཕྱིས་ལོ་མཆོག་པ་ཞེས་གྲགས། ཤོང་ལོ་སྐུ་མཆེད་ལས་དབང་རྒྱུད་བཤད་མན་ངག་དང་བཅས་པ་གསན། བོད་དུ་འགྱུར་རོ་འཚལ་གྱི་དབང་གདམས་ངག་བཀའ་བསྟན་བཅོས་ཕལ་མོ་ཆེའི་བཀའ་ལུང་མངའ་བས་དགེ་བའི་བཤེས་གཉེན་མང་པོའི་བླ་མར་གྱུར་ཏོ༎
དེ་ལ་སྡེ་བདུན་པ་ཆེན་པོ་དཔལ་ལྡན་སེངྒེ་དང་། སྐྱི་སྟོན་འཇམ་དབྱངས་གྲགས་པ་རྒྱལ་མཚན་གྱིས་ཤོང་ལུགས་གསན་ལ། དེ་གཉི་གས་རོང་པ་ཤེས་རབ་སེངྒེ་ལ་རྭ་ལུགས་ཡང་གསན་ཏེ།
དཔལ་ལྡན་སེངྒེ་ལ། བུ་སྟོན་ཐམས་ཅད་མཁྱེན་པ་དང་། ཏི་ཤྲི་ཀུན་དགའ་རྒྱལ་མཚན་དང་། ཀུན་སྤངས་ཆོས་གྲགས་དཔལ་བཟང་པོས་གསན་

ཞིང་། སྐྱི་སྟོན་པ་ལ། ཀུན་མཁྱེན་ཆེན་པོས་གསན་ཏོ༎ ཡང་ལོ་མཆོག་པ་མཉམ་གུང་སྣང་གི་བཅོམ་ལྡན་ལྷ་མོ་མཛེས་པས་ཀྱང་གསན་ཏོ༎དཔང་ལོ་ཙཱ་བ།སྟག་སྡེ་པའི་སློབ་མ་དཔང་ལོ་ཙཱ་བ་ནི། ལ་སྟོད་ལྷོའི་སྤྱང་ལུངས་ཀྱི་འུམ་བུ་གྱམ་དུ་མེ་ཕོ་བྱི་བ་ལ་འཁྲུངས།
གདུང་དཔང་། ཡུམ་སྔ་མོ་ནས་གྲོངས་ཏེ་ལུག་གི་འོ་མས་བསོས་པས་ལུ་གུ་ཞེས་པར་གྲགས། ཁོ་བོ་བའི་འོ་མས་བསོས་ན་ལེགས་པ་ལ་བླུན་པ་རྣམས་ཀྱིས་ལུག་གི་འོ་མ་བྱིན་པས་བློ་གྲོས་ཀྱི་ཕྱེད་འགྲིབ་ཏུ་བཅུག་གསུང་།
གྲུབ་ཆེན་ཨོ་རྒྱན་པས་བུ་ཆུང་དེ་ལ་དགེ་བཤེས་ཆེན་པོ་ཅིག་འོང་བས་འདི་བྱིན་གསུང་ནས་ཇ་གསོལ་འཕྲོ་གསོལ་ཞལ་དང་བཅས་པ་བསྐུར།
ལོ་ལྔ་པ་ལ་རྒོད་ཚང་བའི་གདན་ས་བ་བྱང་གླིང་པ་ལས་དགེ་བསྙེན་མནོས། མཚན་བློ་གྲོས་བརྟན་པར་བཏགས། བདུན་པ་ལ་མཁན་ཆེན་གསེར་ཁང་པ་དང་མེ་སྟོན་འདུལ་འཛིན་ལས་རབ་ཏུ་བྱུང་། ཡབ་ཀྱིས་ཀྱང་དགེ་སློང་བྱས་ཏེ་བྱང་ཆུབ་སེངྒེ་ཞེས་བཙུན་པར་གྲགས་སོ༎
བཅུ་པ་ལ་མདོ་རྩ་བྱ་ཊཱི་ཀ་དང་བཅས་པ་ཁྱི་བདུན་གྱིས་བདས་ཀྱང་ཐོན་པ་བྱུང་། སྔོན་ཚེ་སྦྱངས་པས་སྐྱེ་བ་འདིར༎ གཞུང་རྣམས་

རྩེད་མོའི་ཞོར་ལ་ཤེས༎ གསུངས། གྲོགས་ཞིག་གིས་ཆུ་ལ་ཁུར་བས་ཁྱེད་སྟོབས་ཆེ་སངས་རྒྱས་ཀྱི་བསྟན་པ་རངས་པོ་ཁུར་བས་ཐེག་འགྲོ་བར་འདུག་གསུངས་པས་དེས་འཐབས་སྐད་དོ༎ བཅུ་གསུམ་པ་ལ་ཚ་སྣར་སྟག་སྡེ་བའི་དྲུང་དུ་བྱོན།
ལོ་དྲུག་བར་མ་ཆད་དུ་བསྟེན་ནས་ཕར་ཚད་མངོན་སུམ། དབུ་མ། ཁྱད་པར་དུས་འཁོར་ལ་སྦྱངས་པས་བུམ་པ་གང་བྱོའི་ཚུལ་དུ་མཁས་པར་མཁྱེན་ནས་ཕྱི་ནང་གཞན་གསུམ་དོན་སྟོན་པའི་རྒྱུད་འགྲེལ་ཚིག་དོན་རབ་བཤད་ནས།
རྡོ་རྗེ་ཐེག་པར་བློ་ཕྱོགས་མཛད༎ གསང་བའི་དོན་སྟོན་བླ་མར་འདུད༎ བསམ་ཤིང་ཡང་བླ་མ་འདི་བཀའ་དྲིན་ཆེ། སྟག་སྡེ་པ་འདི་བཀའ་དྲིན་ཆེ། སེངྒེ་རྒྱལ་མཚན་ནི་བཀའ་དྲིན་ཆེ།
བཀའ་དྲིན་ཅན་གྱི་བླ་མ་ལ༎ གུས་པར་ཕྱག་འཚལ་སྐྱབས་སུ་མཆི༎ ཞེས་སོགས་ཀྱི་གསོལ་འདེབས་ཡང་མཛད། བཅུ་དགུ་པ་ལ་སྟག་སྡེ་བ་སྐུ་གཤེགས་ནས་མང་མཁར་ཁྲ་ཚང་དུ་ལོ་མཆོག་པ་ལ་དུས་འཁོར་ཤོད་ལུགས།
ཀ་ཙན། མེ་ལོང་། རོང་པ་ཤེས་རབ་སེངྒེ་ལ་དུས་འཁོར་རྭ་ལུགས། ས་སྐྱར་འཇམ་སྐྱ་བ་ལ་བརྟག་གཉིས་རྣམ་འགྲེལ་རིགས་གཏེར་གསན། ཉི་ཤུ་

པ་ལ་གསེར་ཁང་པས་མཁན་པོ། མེ་སྟོན་པས་ལས་སློབ། བྱང་སྟོབས་པས་གསང་སྟོན་མཛད་དེ་བསྙེན་པར་རྫོགས། ཨ་ཙ་ར་བྱུང་ཚད་ལ་ཕྲལ་སྐད་བསླབས། འཇམ་དབྱངས་བཞི་ཐོག་པ་དང་པཎྜི་ཏའི་བར་གྱི་ལོ་ཙཱ་མཛད་པས་ལོ་ཙཱ་བར་གྲགས།
ཉེར་གཅིག་པ་ལ་བལ་བོར་བྱོན། ར་མ་ཨཱ་ཙརྱ་ལ་ཙནྟྲ་པ་གསན། ས་སྐྱར་བྱོན་ཏེ་ཀ་ལཱ་པ་འགྲེལ་པ་གཉིས་དང་བཅས་པ་བསྒྱུར། ཤོང་སྟོན་ལེགས་བཤད་ལྡེ་མིག་བླང༎། ལེགས་སྦྱར་སྐད་ཀྱི་གཏེར་ཁ་ཕྱེ༎
སྣ་ཚོགས་གཞུང་ལུགས་རིན་ཆེན་བླངས༎ ལེགས་བཤད་དགའ་སྟོན་འགྱེད་ལ་དབང་༎ ཞེས་གསུངས། དགོ་ཤིང་པ་ལ་བསྟོད་པ་རྒྱན་ཕྲེང་མཛད་ནས་བསྐུར་བས་ངང་དེ་དངུལ་བྲེ་ཆེན་ཕུལ་བ་བསྣམ་ནས་ཡང་བལ་བོར་བྱོན།
པཎྜི་ཏ་སྔ་མ་གཉིས་དང་རྒྱ་གར་ཤར་ཕྱོགས་ཀྱི་ཙུ་ཊ་པཎྜི་ཏ་རྣམས་བསྟེན་ནས། དགོངས་རྒྱན་སོགས་བསྒྱུར། སླར་ས་སྐྱར་ཕེབས་དུས་འཇམ་སྐྱ་པས་གཙོ་མཛད་ཀྱིས་སེར་ཕྲེང་དང་བཀུར་ཆ་ཆེན་པོ་མཛད།
བལ་བོར་ལན་བདུན་དུ་བྱོན། བལ་པོའི་པཎྜི་ཏ་ཕལ་ཆེ་བས་མན་སྙེ་དང་དགོངས་རྒྱན་སོགས་བཞུས།

ས་སྐྱར་བཞི་ཐོག་པ་དང་འཇམ་སྐྱ་པ་ལ་ལམ་འབྲས་སོགས་མང་དུ་གསན། སོ་གཉིས་པ་ལ་གུང་ཐང་གནས་པོ་ཆེར་ཆོས་གཞིས་བཙུགས་ཏེ། གུང་ཐང་པ་བདེ་བློ་སོགས་སློབ་མའི་ཚོགས་རྒྱ་མཚོ་ལྟ་བུ་འདུས་པ་ལ། དབྱར་དུས་འཁོར།
དགུན་ཕར་ཚད་མངོན་གསུམ་གྱི་དུས་ཆོས་གསུངས། དེའི་ཚེ་ཡང་བླ་མ་དགེ་འདུན་བརྟན་དང་རི་འདབས་པ་ལ་དབང་ལུང་། སྦྱོར་དྲུག་གསན། སྙན་པས་གྲགས་པས་རྒྱ་གར་ཧོར་ཡུལ་ཚུན་ཁྱབ། ཡང་ཚེ་དང་ཧོར་རྒྱལ་པོས་གདན་འདྲེན་རིམ་པར་བྱུང་བ་ལ།
བར་ཆད་དུ་གཟིགས་ནས་སྤྲིང་ཡིག་གོང་འོག་ཅན་གྱིས་ཡ་ཚེ་བ་བཟློགས་ཤིང་། སྤྱད་ཕུ་དགོན་གསར་ལ་སེངྒེ་གླིང་དུ་བཏགས་ཏེ་དེར་བཞུགས་པས་ཧོར་བཟློགས། སྡིག་པའི་གྲོགས་པོའི་ཡོ་བ་རིང་དུ་སྤངས༎
བདུད་ཀྱི་ཞགས་པའི་འཆིང་བ་ཆེ་ལས་གྲོལ༎ འཇིགས་པ་མེད་པ་སེངྒེའི་གླིང་དུ་སླེབ༎ དཔལ་ལྡན་བློ་གྲོས་བརྟན་པའི་བསམ་པ་འགྲུབ༎ ཅེས་གསུང་། སྐབས་དེར་ས་སྐྱར་བྱོན་ནས་ལོ་མཆོག་བ་ལ་མངའ་བའི་བཀའ་ལུང་མཐའ་དག་ལོ་ཉི་ཤུ་རྩ་ལྔའི་བར་བསྟེན་ཏེ་བུམ་པ་གང་བྱོའི་ཚུལ་དུ་གསན།
ཤས་ཆེར་གནས་པོ་ཆེར་བཞུགས།

བཤད་བསྒྱུར་རྩོམ་གསུམ་གྱི་སྒོ་ནས་བསྟན་པ་གསལ་བར་མཛད། ཤིན་ཏུ་སྡིག་ལ་འཛེམས་པའི་བློས༎ ཆོས་སྤྱོད་བཅུ་བོ་འབད་པས་བསྒྲུབ༎ དེ་ཡིས་གཞན་ཕན་ཅི་ནུས་བྱེད༎ རྣལ་འབྱོར་བདག་གི་ལས་ཀ་ལགས༎ ཞེས་གསུངས།
སླར་ཡང་ས་སྐྱར་བྱོན་ཆོས་མང་དུ་གསུངས། གྱམ་དང་ཨེའི་གདན་ས་ཐེགས་ཙམ་མཛད། དེ་ནས་དབུས་སུ་བྱོན་པའི་ལམ་དུ་གླེགས་བམ་མང་པོ་སློབ་མ་ལ་བཀྱེ་བའི་མནལ་ལམ་བྱུང་བས་ཟླ་བ་བཅུ་དྲུག་གི་བར་དབུས་སུ་བཞུགས་ནས།
ལྷ་ས། བསམ་ཡས། གུང་ཐང་། སྟག་ལུང་། ར་སྒྲེང་། གནང་ནེའུ་ཐོག་རྣམས་སུ་དུས་འཁོར། དགོངས་རྒྱན། ཕར་ཚད་མངོན་སུམ། དབུ་མ་རྒྱན། སྒྲ་སྙན་ངག ཟབ་མོའི་མདོ་སྔ་སོགས་ཆོས་མང་དུ་གསུངས་པ་དབུས་ཀྱི་དགེ་བའི་བཤེས་གཉེན་ཕལ་མོ་ཆེས་གསན།
ད་ནི་ཤི་ཡང་མི་འགྱོད་དོ༎ ཞེས་གསུངས། དེ་ནས་སྣར་ཐང་དུ་མཆིམས་བློ་བཟང་པ་སོགས་ལ་དུས་འཁོར་དགོངས་རྒྱན་སྒྲ་སྙན་སོགས་གནང་། དེ་ནས་ཨེ་དང་ས་སྐྱའི་བར་དུ་བྱོན།
གཞི་འགྱུར་དང་ཞུ་ཆེན་མང་དུ་མཛད་ཅིང་། དུས་འཁོར་

འགྲེལ་ཆེན་གྱི་སྟོད་འགྲེལ་སོགས་བསྟན་བཅོས་མང་དུ་མཛད་ནས། རེ་བདུན་པ་ཆུ་ཕོ་རྟའི་ནག་ཟླའི་ཚེས་བཅུ་གསུམ་ལ་བདེ་བ་ཅན་དུ་གཤེགས་སོ༎ལོ་ཆེན་བྱང་ཆུབ་རྩེ་མོ།དམ་པ་འདི་ལ་བླ་མ་དོན་ཡོད་རྒྱལ་མཚན།
དཔལ་ལྡན་བླ་མ་བསོད་ནམས་རྒྱལ་མཚན། ལོ་ཆེན་བྱང་རྩེ་སོགས་མཁས་གྲུབ་ཀྱི་སློབ་མ་མང་དུ་བྱུང་བ་ལས། ལོ་ཆེན་ནི། ལ་སྟོད་ཟུར་ཚོ་ཞེས་པར་ཡབ་གཞོན་ནུ་དཔལ་བཟང་། ཡུམ་དཔང་ལོའི་ལྕམ་མོ་ཡེ་ཤེས་སྨན་ནེའི་སྲས་སུ་ཤིང་མོ་ཡོས་ལ་འཁྲུངས།
དགུང་ལོ་བདུན་པ་ལ་དཔང་ལོ་ལས་དགེ་བསྙེན་མནོས་མཚན་དཔལ་ལྡན་བྱང་ཆུབ་རྩེ་མོར་བཏགས། ཤོང་གི་དབོན་པོ་ཆོས་སྐྱོང་དཔལ་ལས་རབ་ཏུ་བྱུང་། བཅུ་དྲུག་པ་ལ་གུང་ཐང་གནས་པོ་ཆེར་དཔང་ལོ་ལས་མངོན་ཚད་གསན་ཅིང་སྦྱངས།
དཔང་ལོ་བོ་དོང་ཨེའི་གདན་སར་བཞུགས་དུས་ལོ་བཞིའི་བར་རིག་པའི་གནས་ཕལ་མོ་ཆེ་ལ་སྦྱངས། ཉེར་གསུམ་པ་ལ་འཇམ་དབྱངས་དོན་ཡོད་རྒྱལ་མཚན་གྱིས་མཁན་པོ།
དཔང་ལོའི་ལས་སློབ། ཆོས་རྗེ་བསོད་ནམས་རྒྱལ་མཚན་གྱིས་གསང་སྟོན་མཛད་

དེ་ས་སྐྱར་བསྙེན་པར་རྫོགས། ཉེར་ལྔ་པ་ལ་ལོ་ཙཱ་མཁས་པར་མཁྱེན། དཔང་ལོ་ཞི་བར་གཤེགས་ཀྱི་བར་ཕྱི་བཞིན་འབྲངས་པས་དུས་འཁོར་སོགས་དེ་ཉིད་ལ་མངའ་བའི་ཡོན་ཏན་མ་ལུས་པ་ཐུགས་སུ་ཆུད། དེ་ནས་བུ་སྟོན་རིན་པོ་ཆེ།
ཆོས་རྗེ་བླ་མ་དམ་པ། རྒྱལ་སྲས་ཐོགས་མེད་པ་རྣམས་ལས་རྒྱུད་སྡེ་རྒྱ་མཚོའི་དབང་རྒྱུད་མན་ངག་དང་བཅས་པ་གསན་ཞིང་ཐུགས་ཉམས་སུ་བཞེས་པས་རྣལ་འབྱོར་གྱི་དབང་ཕྱུག་ཆེན་པོར་གྱུར་ནས་ཀུན་གྱིས་གྲུབ་ཆེན་དུ་མངའ་གསོལ།
རྒྱལ་སྲས་ཐོགས་མེད་པས་ལོ་ཆེན་འདི་ལ་ཞལ་ཟས་ཀྱིས་བསྙེན་བཀུར་ན་མུ་གེའི་སྐལ་བ་ལས་ངེས་པར་ཐར་བར་འདུག་གསུང་པ་ཐོས་པ་གང་དུ་བཞུགས་ཀྱང་བསྙེན་བཀུར་གྱི་མཚོ་བརྡོལ་བ་བྱུང་།
ཆུ་ལ་མི་བྱིང་། བུག་པ་ཆུང་ངུ་ལའང་སྐུ་བདེ་བར་ཤོང་། དབང་བསྐུར་མཛད་དུས་ཁང་བུ་ཆུང་ངུར་མི་མང་པོ་དོག་པ་མེད་པར་ཤོང་བ་སོགས་རྫུ་འཕྲུལ་དུ་མ་བསྟན། མངོན་པར་མཁྱེན་པ་ཐོགས་མེད་དུ་མངའ།
དཔལ་ལྡན་བླ་མ་དམ་པའི་བཀས་བོ་དོང་ཨེའི་གདན་ས་ཡང་མཛད། དཔལ་ལྡན་བླ་མའི་ཕྱག་ཕྱིར་སྟག་ལུང་དུ་བྱོན་པས། སྟག་ལུང་པར་རཏྣཱ་ཀ་རས་ལོ་ཆེན་འདི་ངེད་ཀྱི་དབོན་པོའི་སློབ་དཔོན་དུ་

འཇོག་པར་ཞུས་པས་གནང་སྟེ། སྟག་ལུང་པ་ནམ་མཁའ་དཔལ་བཟང་པོ་ལ་དུས་འཁོར་གྱི་དབང་རྒྱུད་མན་ངག་དང་བཅས་པ་གནང་ནས། སླར་དྭགས་པོར་དཔལ་ལྡན་བླ་མ་དམ་པའི་དྲུང་དུ་ཕེབས་ཏེ་ཀ་ལཱ་པའི་ས་རིས་ཕུལ། གཙང་ཕྱོགས་སུ་བཞུགས་ནས་དགུང་ལོ་མཐོན་པོར་གྱུར་བ་ན་སྤྱན་སྔ་གྲགས་བྱང་བས་གདན་དྲངས་ནས།
ཡར་ཀླུངས་གདན་ས་ཐེལ་གུང་ཐང་རྣམས་སུ་དུས་འཁོར་གཙོ་བོར་གཏོན་པའི་ཆོས་ཀྱི་ཆར་གྱིས་མཁས་པ་མང་པོ་ཚིམ་པར་མཛད།
གཡེའི་ཆབ་ཚན་ལ་བྱོན་དུས་ཐུགས་མཁྱེན་མང་དུ་གསུངས། སྟག་ཚང་། ཤངས། འུ་ཡུག མྱང་སྟོད་རྣམས་སུ་དུས་འཁོར་ལ་སོགས་པའི་དབང་རྒྱུད་བཤད་དང་། སྦྱོར་དྲུག་སོགས་ཁྲིད་མང་དུ་གནང་། གསང་ཆབ་འཐུང་པ་ཙམ་གྱིས་ལྐུགས་པ་མང་པོ་བྱེ།
ཞལ་མཐོང་བའམ། གསུང་ཐོས་པའམ། གསོལ་རས་ཟོས་པ་ཙམ་གྱིས་ནང་ཐོན་པ་དང་བྱིན་བརླབས་ཞུགས་པ་མང་དུ་བྱུང་། གདུལ་བྱ་མང་པོ་སྨིན་གྲོལ་ལ་བཀོད་ནས། དོན་བརྒྱད་པ་ལྕགས་ཕོ་སྤྲེའུ་མཆུ་ཟླའི་ཉེར་གཅིག་ལ་གཟིམས་ཁང་འོད་

ཀྱིས་གང་། ལྷའི་སྤོས་ཀྱི་ངད་ལྡང་། མེ་ཏོག་གི་ཆར་དང་བཅས་ཏེ་ཨུ་རྒྱན་དུ་གཤེགས་ཤིང་། གདུང་ལ་རྣལ་འབྱོར་མའི་སྐུ་དང་། རིང་བསྲེལ་མང་དུ་བྱོན་ཏོ༎ལོ་ཙཱ་བ་ནམ་མཁའ་བཟང་པོ།སློབ་མའི་མཆོག་ལོ་ཙཱ་བ་ནམ་མཁའ་བཟང་པོ་ཉིད་དབོན་པོ་ལོ་ཙཱ་བ་གྲགས་པ་རྒྱལ་མཚན།
སྤྱན་སྔ་གྲགས་པ་བྱང་ཆུབ། སྟག་ལུང་པ་ནམ་མཁའ་དཔལ་བཟང་། ལྷ་ཁང་སྟེངས་པ་སངས་རྒྱས་རིན་ཆེན་སོགས་མང་དུ་བྱུང་ལ། ལོ་ཙཱ་བ་ནམ་མཁའ་བཟང་པོ་ནི་སྒྲ་ཚད་དུས་འཁོར་ལ་མཁས་པར་གྱུར་ནས་ལོ་ཆེན་གྱི་ཕྱག་ཕྱི་དང་།
ས་གཞན་དུའང་དུས་འཁོར་གྱི་བཤད་པ་མང་དུ་མཛད་དོ༎ལོ་ཙཱ་བ་གྲགས་པ་རྒྱལ་མཚན།ལོ་ཙཱ་བ་གྲགས་པ་རྒྱལ་མཚན་ནི། ལོ་ཆེན་ཉིད་ཀྱི་ཆོས་རྣམས་བུམ་པ་གང་བྱོར་མཁྱེན།
དུས་འཁོར་གྱི་བཤད་སྲོལ་མ་ཉམས་པར་གཟུང་ངོ་༎དཔལ་འཇིགས་མེད་གྲགས་པ།དེའི་དབོན་པོ་དཔལ་འཇིགས་མེད་གྲགས་པ་ནི། བསྟན་པའི་བདག་པོར་གྱུར་ནས། དེ་ཉིད་འདུས་ཆེན་བཅས་པའིབསྟན་བཅོས་ཆེན་པོ་མཛད།
བསྐལ་བཟང་ཀྱི་སངས་རྒྱས་སྟོང་གི་མཐའ་མ་མོས་པ་ཡིན་པར་རང་ཉིད་ཀྱིས་ཞལ་གྱིས་བཞེས་སོ༎བྱམས་པ་གླིང་པ་ཆེན་པོ།དེའི་སློབ་མ་བྱམས་པ་གླིང་པ་ཆེན་པོ་ནི།

སྡེ་སྣོད་མང་པོ་ལ་སྦྱངས་ཤིང་མཁས་པ་ཆེན་པོར་གྱུར་ནས། ཕྱིས་པར་འབྲོག་ཏུ་པཎ་ཆེན་འཇིགས་མེད་གྲགས་པའི་དྲུང་དུ་གསན་པ་རྒྱ་ཆེར་མཛད་དེ། འདི་ལུགས་ཀྱི་གསང་སྔགས་ཀྱི་སྙིང་པོ་ཁོ་ན་ལ་ཐུགས་རྟོན་ཅིང་།
པཎ་ཆེན་ནགས་ཀྱི་རིན་ཆེན་ལ་ཟབ་ལམ་གྱི་ཁྲིད་མནོས། དུས་འཁོར་ལ་རིང་དུ་སྦྱངས་པའི་མཁས་པ་དོན་གྲུབ་ཀུན་དགའ་ལ་རྒྱུད་འགྲེལ་གྱི་བཤད་པ་གསན་ནས་ཊཱི་ཀཱ་པོ་ཏི་བདུན་པ་ཞིག་དང་། སྔགས་འདུལ་ལ་སོགས་ལ་མཁས་པར་གྱུར་ནས་དཀྱིལ་འཁོར་བློ་སློངས་དངུལ་ལས་བཞེངས་ཤིང་།
ཆོས་འདི་དར་བར་མཛད་དོ༎བདག་པོ་རྣམ་རྒྱལ་གྲགས་པ།དཔལ་འཇིགས་མེད་གྲགས་པའི་སློབ་མ་བདག་པོ་རྣམ་རྒྱལ་གྲགས་པ་ནི།
སྡེ་སྣོད་མང་པོ་དང་། ཁྱད་པར་དུས་འཁོར་ལ་མཁས་པར་གྱུར་ནས་དཀྱིལ་འཁོར་བློ་སློངས་དངུལ་ལས་བཞེངས་ཤིང་། ཆོས་འདི་དར་བར་མཛད་དོ༎སྤྱན་སྔ་གྲགས་པ་བྱང་ཆུབ།སྤྱན་སྔ་གྲགས་པ་བྱང་ཆུབ་ནི། ལོ་ཆེན་ལ་སྦྱོར་དྲུག་གསན་ནས།
ལོ་ཆེན་འདིའི་ཐུགས་དམ་མཛད་ཚུལ་མཐོང་བ་ན། རང་རེ་ཀུན་ལ་དགེ་སྦྱོར་མི་བྱེད་པའི་དབང་མི་འོང་བར་འདུག་གསུང་ནས་གཟིམས་ཆུང་དུ་མུན་མཚམས་བསྡམས་ཏེ་ཐུགས་དམ་རྩེ་གཅིག་ཏུ་མཛད་དོ༎སྟག་ལུང་པ་ནམ་མཁའ་དཔལ་བཟང་།

སྟག་ལུང་པ་ནམ་མཁའ་དཔལ་བཟང་པོ་ནི། ལོ་ཆེན་བྱང་རྩེ་ལས་དུས་འཁོར་གསན་ནས། སྦྱོར་དྲུག་བསྒོམས་དུས་མནལ་ལམ་དུ་འོ་མ་ཕོར་གང་གསོལ་ཕྲོ་ལ་ལས་པ་གཅིག་བྱུང་བས། ལོ་གཅིག་བསྒོམས་ན་མཆོག་འགྲུབ་པ་འདུག་སྟེ་གསུང་།
བསྐྱེད་རིམ་བདེ་མཆོག་དང་། རྫོགས་རིམ་སྦྱོར་དྲུག་ལ་མཛད། འཕགས་པའི་ཡུལ་དུ་བདག་ཅག་སྔོན༎ ལོག་པར་ལྟ་བས་སེམས་འཁྲིད་ཀྱང་༎ དུས་ཀྱི་འཁོར་ལོ་དང་མཇལ་བས༎ ཕྱིས་ནས་གསང་རི་ཁྲོད་འདི་རུ༎
ཡན་ལག་དྲུག་ལྡན་ཉམས་སུ་བླངས༎ ཞེས་གསུངས། སྦྱོར་དྲུག་གི་ཁྲིད་ཡིག་དང་། རྩིས་ཡིག་སོགས་མཛད། ཟབ་ལམ་གྱི་གདམས་པས་གདུལ་བྱ་རྣམས་བསྐྱངས། སྲས་དྷརྨཱེ་ཤྭ་ར་ཡིན་པར་ཞལ་གྱིས་བཞེས་སོ༎
ཡང་མངོན་གྲྭ་བའི་སློབ་མ་འཇིམས་པ་རིན་ཤེས་བོ་དོང་རིན་རྩེ་དང་། ལྷོ་པ་གྲུབ་སེང་གཉི་ག་ལ་གསན། དེ་ཉིད་དང་རྗེ་བཙུན་རྒྭ་ལོ་གཉི་ག་ལ་དབུས་པ་དགེ་སློང་ཚུལ་ཁྲིམས་དར་གྱིས་རྭ་འབྲོའི་སྐོར་ཚད་བར་གསན།
དེ་ལ་དུས་འཁོར་བ་ཤར་པ་ཡེ་ཤེས་རིན་ཆེན་གྱིས་གསན། དེ་ལ་བྱང་སེམས་རྒྱལ་ཡེ་དང་མཁས་བཙུན་ཡོན་ཏན་རྒྱ་མཚོས་

གསན་ནོ༎ ཡང་མངོན་གྲྭ་བ་རིན་རྩེ། ཞང་རྡོ་རྗེ་རིན་ནས། འཇམ་དབྱངས་འཁོན་སྟོན། ཀུན་སྤངས་ཆོས་གྲགས་དཔལ་བཟང་པོ་སོགས་བྱུང་ཏེ་འབྲོ་ལུགས་སོ༎ ༎༣༽རྭ་ལུགས།རྭ་ལོ་ཙཱ་བ་ཆོས་རབ།གསུམ་པ་རྭ་ལུགས་ནི།
སྙ་ནམ་སྣང་ཡུལ་དུ་སྐུ་འཁྲུངས་པའི་རྭ་ལོ་ཙཱ་བ་རྡོ་རྗེ་གྲགས་ཀྱི་དབོན་པོ་རྭ་ལོ་ཙཱ་བ་ཆོས་རབ་ཀྱིས། རྭ་ལུགས་ཀྱི་གཤིན་རྗེ་གཤེད་ནག་པོ་སྐོར་གསུམ། མངོན་འབྱུང་རྣམ་གསུམ། ཨ་བྷི་དྷཱ་ན།
སམྤུ་ཊི་རོགས་རྒྱུད་མང་པོ་དང་། ཆོས་ཆུང་དྲུག་ལ་སོགས་པ་མཁྱེན་ནས། དུས་འཁོར་གསན་པའི་ཆེད་དུ་བལ་པོར་བྱོན་ཏེ། ཡེ་རང་དུ་པཎྜི་ཏ་ས་མནྟ་ཤྲཱི་ལོ་ལྔ་ཟླ་བ་བཅུ་ཞག་ལྔ་བར་མ་ཆད་དུ་བསྟེན་ནས།
དབང་རྒྱུད་བཤད་མན་ངག་གི་བཀའ་རྣམས་ཞུས་ཤིང་། པཎྜི་ཏ་བོད་དུ་སྤྱན་དྲངས་ནས་རྒྱུད་འགྲེལ་མན་ངག་དང་བཅས་པ་བཤད་བསྒྱུར་གཏན་ལ་ཕབ། ཐམས་ཅད་ཀྱིས་བསྙེན་བཀུར་ཆེར་བྱས་ཏེ་ཉིན་གཅིག་ལ་གསེར་སྲང་སུམ་བརྒྱ་ཕུལ།
གཤེགས་སྐྱེལ་ཡང་སྐྱི་རོང་གི་བར་དུ་མཛད་པས། བླ་མ་ཡང་ཤིན་ཏུ་མཉེས་ཏེ། པཎྜི་ཏ་འབུམ་ཕྲག་གསུམ་པའི་སྲོག་ཞུ་

དང་ཕྱག་ལྷམ། པཎྜི་ཏ་ཉིད་ཀྱི་ཕྱག་དྲིལ་དུས་འཁོར་ལུགས་ཀྱི་ཕྱག་ཚད་མ་རྣམས་གནང་། ལོ་ཙཱ་བས་ཀྱང་ནེའུ་མེ་ཏོག་ལྡན་གྱི་བསྟི་གནས་སུ་བཞུགས་ཏེ། གཞན་ཕན་རྒྱ་ཆེར་མཛད་དོ༎རྭ་ཡེ་ཤེས་སེངྒེས།དེ་ལ་དེ་ཉིད་ཀྱི་སྲས་བླ་མ་རྭ་ཡེ་ཤེས་སེངྒེས་གསན་ཏེ་བུམ་པ་གང་བྱོའི་ཚུལ་དུ་མཁྱེན།རྭ་འབུམ་སེང་གེདེ་ལ་དེ་ཉིད་ཀྱི་སྲས་རྭ་འབུམ་སེང་གིས་གསན་ནོ༎རྗེ་བཙུན་རྒྭ་ལོ།དེ་ལ་རྗེ་བཙུན་རྒྭ་ལོས་གསན་ཏེ།
དེ་ནས་སྔོན་ཆོས་རྒྱལ་ཁྲི་སྲོང་ལྡེ་བཙན་གྱི་མཆོད་གནས་མེ་ཉག་ཧ་ཤང་དུ་གྱུར་པའི་སྲས་རྒྱུད་ཐེག་པ་ཆེན་པོའི་གཞུང་ལུགས་མ་ཉམས་པར་སྤྱོད་པའི་སྔགས་འཆང་ཤ་སྟག་བྱུང་བ་ལས། མེ་ཉག་རྡོ་རྗེ་སེངྒེས་གཙང་རོང་མཁར་ཕུག་བཟུང་།
དེའི་སྲས་གྲུབ་ཐོབ་ཡེ་ཤེས་རྡོ་རྗེས་རོང་དབེན་དམར་དུ་བཞུགས། དེ་དང་མ་གཅིག་སྐྱིད་མོའི་སྲས་སུ་ཆུ་མོ་ཕག་ལ་འཁྲུངས། ཡབ་ཀྱི་མཚན་ལྟས་ལས་དཔལ་རྒྭ་ལོའི་སྐྱེ་བར་དགོངས་ཏེ་མཚན་རྒྭ་ལོར་བཏགས།
ལོ་གསུམ་པ་ན་པཎ་ཆེན་ཤཱཀྱ་ཤྲཱི་ངུར་མིག་དུ་བྱོན་པའི་ཚེ་ཡུམ་གྱིས་བསྣམས་ནས་ཆོས་དང་བྱིན་བརླབས་ཞུས་པ་ན། གཞན་ལས་མཆོག་ཏུ་འགྱུར་བར་སཾ་སྐྲྀ་ཏའི་སྐད་ཀྱིས་ལུང་བསྟན།
ཉིད་ཀྱི་གསུང་གི་

ཀྱང་། བྱིས་པའི་དུས་ན་ཁ་ཆེ་བའི༎ བླ་མ་པཎ་ཆེན་ཉིད་དང་མཇལ༎ མགོ་ལ་ཕྱག་གི་བྱུགས་མཛད་ནས༎ ལེགས་སྦྱར་སྐད་ཀྱིས་དབུགས་དབྱུང་མཛད༎ ཅེས་སོ༎ ཡབ་ཀྱི་དྲུང་དུ་འབྲི་ཀློག་དང་། འཇིག་རྟེན་བསྟན་པ།
ཕུང་པོ་ལྔའི་རབ་བྱེད། སྤྱོད་འཇུག་སོགས་ལ་སྦྱངས། དགུང་ལོ་བཅུ་གསུམ་པ་ལ་ལྕགས་ལོ་ཙཱ་བ་ཆོས་ཀྱི་བཟང་པོའི་དྲུང་དུ་བྱོན། ལོ་གསུམ་གྱི་བར་དུ་རྒྱ་ཡིག་འདྲི་ཀློག་དང་། ཁྱད་པར་དུ་དགྱེས་ཕག་གཉིས་ལ་སྦྱངས་ནས་བཅུ་དྲུག་པ་ལ་ངུར་མིག་དུ་ལེགས་པར་གསུངས།
དེའི་ཚེ་རྨི་ལམ་དུ་བཙུན་རྒན་ལྷམ་མཐིལ་རྡོལ་གྱི་ཁྲེས་པོ་ཁུར་བ་ཞིག་འོངས་ཏེ། འདི་ཙམ་ཟད་ཟད་བཙལ་ཀྱང་མ་རྙེད་པའི་གྲོགས་པོ་དེ་ག་ངོ་རྙེད་པ་ལ་ཨ་རེ་དགའ་ཟེར་ཞིང་།
དགའ་དགའ་མགུ་མགུ་ལྟར་དྲུང་ན་འཁོད་པ་ནས་བརྩམས་ཏེ་ཕྱི་བཞིན་འབྲང་ཞིང་ཕན་པ་སྒྲུབ་པ་ལྟར་ཚུལ་འཆོས་སོ༎ དེ་ནས་དབེན་དམར་དུ་བྱོན་པའི་ཚེ་ཡབ་ཀྱི་གསུངས་གིས།
མདང་ནི་འབྱུང་པོའི་ཆོ་འཕྲུལ་ཆེ་བ་ལ་དེ་རིང་དགེ་བཤེས་པ་བྱོན། བགེགས་ཀྱི་བར་ཆད་འོང་ཉན་ཡོད་པས་འབྱུང་པོའི་ཕན་

པ་ལ་མ་གཏད་པར་ཐུགས་དམ་ལ་གཙོ་བོར་མཛོད་ཅིག་གསུངས་བ་དང་། ཐུགས་ཀྱི་དམ་པ་བསྐྱེད་དེ་བཟླས་པ་དང་། འཐབ་པ་དང་། བསྐྲད་པ་ལྟ་བུ་བྱས་ཀྱང་ཞུམ་པ་མེད་དོ༎ དེ་ནས་འདོལ་ཆུང་ན་བཞུགས་པའི་ཚེ་ཅུང་ཟད་བསྙུང་བ་ན།
མགྲོན་བཙུན་རྒྱ་དཔེ་ཀོང་རྩེ་གང་གྱུར་བ་ཅིག་གི་པོ་ཏི་བསྟན་ཏེ། ཁྱོད་མཁས་ན་འདི་དག་གི་དོན་སྨྲ་བར་གྱིས་ཤིག་ཟེར་བས་ང་ནི་ན་བས་ཁམས་ཟི་བའི་ཕྱིར་རེ་ཤིག་སྡོད་ཅིག་གསུངས་པ་ན།
མིག་སྔར་དུ་དཔེ་རིས་ཡག་ཡུག་ཤད་ཤུད་བྱེད་ཅིང་། ཡི་གེ་ལ་ནི་མ་བརྟེན་པར༎ དམ་པའི་དོན་ནི་རྟོགས་མི་འགྱུར་༎ ཞེས་རྒོལ་བ་དང་། མཚན་མོ་གཅེར་བུར་བྱས་ནས་ལྷ་ཁང་གི་རྫའི་དུམ་བུ་མགོར་བཞག་ནས།
ང་ནི་རྫ་ཁྱུང་མགོ་ཞེས་བསྡིགས་པ་སོགས་བྱེད་དོ༎ རེས་འགའ་ནི་བཤེས་གཉེན་གྱི་ཚུལ་ལྟ་བུར་བསྒྱུར་ཏེ། སྐྱེ་བ་མང་པོ་ནས་གྲོགས་སུ་གྱུར་པ་ཡིན་ལ། སྐྱེ་བ་འདི་དང་འདིར་ཡང་ལེགས་པ་འདི་ལྟ་བུ་བསྒྲུབས་སོ༎
ཞེས་སྐྱེ་རྒྱུད་སྣ་ཚོགས་ཀྱི་གླེང་གཞི་སྟོན། རེས་འགའ་ནི་གཙུག་ལག་ཁང་གི་བདག་པོ་བཅོལ་ཏེ། བདག་གི་

གཙུག་ལག་ཁང་འདིའོ༎ སྔོན་གྱི་རབས་ནི་འདི་འདྲའོ༎ ཕྱིས་ཀྱི་རྒྱུད་ནི་འདི་འདྲའོ་ཞེས་གཏམ་སྣ་ཚོགས་སྟོན་ཅིང་། ཁྱོད་ཀྱང་བདག་དང་མཐུན་པར་བྱས་ཏེ་འདི་འདྲ་བའི་བདག་པོ་བྱ་བར་རིགས་སོ་ཞེས་སྟོན་ཏོ༎
རེས་འགའ་ནི་མཁས་པའི་གཟུགས་སུ་བསྒྱུར་ཏེ། གཞུང་ལུགས་ནི་འདི་འདྲའོ༎ སྔོན་ནི་འདི་འདྲར་གྱུར་ཏོ༎ ཕྱིས་ནི་འདི་འདྲར་འགྱུར་རོ༎ ཁྱོད་ཀྱང་འདི་ལྟར་བྱ་བར་རིགས་སོ་ཞེས་སྟོན་ཏོ༎ རེས་འགའ་ནི་གྲུབ་པ་ལྟར་བཅོས་ཏེ་རྫས་དང་སྨན་དང་སྔགས་ནི་འདི་འདྲའོ༎
འདི་ལྟ་བུ་བསྟེན་ན་འདི་འདྲར་འགྱུར་རོ༎ ཞེས་འཆད་ཅིང་། རེས་འགའ་ནི་བྱའི་གཟུགས་སེ་བོ་ཆེན་པོ་མིའི་སྐད་དུ་སྨྲ་བར་གྱུར་ཏེ་བརྩེ་བརྩེ་ལྟར་འབྲམ་དུ་འདུག་ནས།
ཐོ་རངས་ཀྱི་ཚེ་འདབ་ཤོག་རྡེབ་པའི་སྒྲ་དང་བཅས་པས། ཟླ་འོད་གཞོན་ནུ། སེངྒེ་རྒྱན་མཚན། འོད་ཀྱི་སྙེ་མ་ཞེས་འབོད་ཅིང་། ཡར་ལ་ལོང་ཅིག ལྟ་རྟོག་མཛོད་ཅིག ཐུགས་དམ་མཛོད་ཅིག
གཞུང་ཤོད་ཅིག ཅེས་ཆོས་ལ་བསྐུལ་བ་ལྟར་འཆོས་པ་ལས། ཐར་བར་གཤེད་དམར་

གྱི་དམར་ཞུ་བར་བརྩམས་པ་ན། ང་ནི་ཡུལ་དུ་འགྲོ་བར་རིགས་སོ༎ ཡབ་དང་ཡུམ་ནི་ན་བས་བལྟ་བར་བྱའོ༎ དབང་བསྐུར་ནི་ཕྱིས་ཞུ་བར་འཐད་དོ་ཞེས་སྨྲའོ༎ ཕྱིས་ཞུ་བ་དཀའ་བས་ད་ལྟ་ཞུའོ་ཞེས་སྨྲས་པས། ངས་དེ་ཙམ་དུ་ཁྱོད་ལ་བསམ་ནས་ཁྱོད་འདི་ལྟར་བྱེད་པ་ནི་ཤིན་ཏུ་མི་རིགས།
ད་ལྟ་འདེང་ཞེས་སྨྲ་ཞིང་འབྲང་དང་ཁྲེས་པ་འོང་བསྡོག་པར་བྱེད་དོ༎ དེ་ལྟར་བྱས་ཀྱང་གཤེགས་པར་ཆས་པ་ན། འབྲང་དང་ཁྲེས་པོ་སྐས་འོག་ཏུ་བསྒྱུར།
ཡུན་རིང་འགྲོགས་པའི་གྲོགས་པོས་བསླུས་སོ༎ ད་ནི་ང་འགྲོ་བས་ཁྱེད་ཀྱིས་སྐྱེལ་ཐུང་གྱིས་ཤིག་ཅེས་སྨྲ་བ་ལ། ཐར་པ་གླིང་གི་མོ་དབེན་སྒང་ཁར་བསྐྱལ་པས། དེ་ན་འདུག་པའི་རྟ་ལ་བཞོན་ནས་ནམ་མཁའ་ལ་འཕགས་ཏེ།
རྟ་དེ་སེངྒེའི་རྣམ་པར་བསྒྱུར་ནས་དཔོན་གུ་རུ་བ་ཅེས་པའི་གནས་བརྟན་གྱི་རྣམ་པས། ལག་པས་འགྲམ་པ་བསྐྱོར་ཏེ་གླུ་ལེན་ཅིང་མགོ་སེ་ཡེ་རེ་ལ་རྒན་བརྒལ་ནས་སོང་ངོ་༎ དེ་ནས་དབྱལ་ལ་གཤེད་དམར་གྱི་དབང་ཞུས།
མཚན་ཡང་རྣམ་རྒྱལ་རྡོ་རྗེར་བཏགས། དེ་ཕྱིན་ཆད་བདུད་ཀྱི་བར་ཆད་ཀྱིས་མ་ཚུགས་སོ༎ གཞན་ཡང་བརྟག་གཉིས་ནཱ་རོ་

འགྲེལ་ཆེན་མན་ངག་དང་བཅས་པ། བདེ་མཆོག་གཞུང་ཕྲན་དང་བཅས་པ་གསན། བདེ་མཆོག་གི་དབང་ཞུས་པའི་ཚེ་དཀྱིལ་འཁོར་གྱི་དབུས་ནས་ངོ་མཚར་བའི་སྒྲ་ཐོས། ཤངས་ཁྲག་ཟགས་པས་ནད་དང་སྡིག་སྒྲིབ་བྱང་ཏེ་སྐུ་ལུས་བདེ་ཞིང་ཤེས་རབ་གསལ་བར་གྱུར།
ས་སྐྱ་པཎྜི་ཏ་གན་བྱང་ཐང་དུ་ཆོས་གྲྭ་ལ་བྱོན་པའི་ཚེ་མཇལ་བས། རིགས་བཟང་ལན་པོ་གཞོན་ཞིང་ཤེས་རབ་ཆེ་བས་ཀུན་མཁྱེན་ལྟ་བུ་ཅིག་བསླབ་པར་བྱའོ་ཞེས་ཞལ་གྱིས་བཞེས།
གཞུ་ཨོ་རྒྱན་དུ་ནག་པོ་པའི་དབང་སྒྲུབ་སྐོར། རྣམ་འཇོམས། ཨ་ར་པ་ཙ་ན་གསན། རྐྱང་འདུར་དུ་ཆོས་རྗེ་འཇམ་གསར་བའི་དྲུང་དུ་ཕར་ཚད་སོགས་མཚན་ཉིད་ཕྱོགས་ཀྱི་བཀའ་བསྟན་བཅོས་དུ་མ་དང་། ཁྱད་པར་དུ་དུས་འཁོར་འབྲོ་ལུགས་ཀྱི་དབང་རྒྱུད་བཤད་མན་ངག་གི་བཀའ་མ་ལུས་པར་མནོས་པས་མཁས་པའི་མཆོག་ཏུ་གྱུར།
གཤེད་དམར་དང་སྒྲོལ་མ་ཡང་གསན། ཆུ་ཞིང་དུ་རྭ་འབུམ་སེང་གི་དྲུང་དུ་དུས་འཁོར་སོགས་ཆོས་སྐོར་མ་ལུས་པ་གསན།
ལྕེ་མདོ་སྡེ་སེང་གེ་ལ། ཡོ་ག་དང་གསང་འདུས། པཎ་ཆེན་བི་བྷཱུ་ཏི་ཙནྟྲ་ལ་ཤ་ཝ་རའི་སྦྱོར་དྲུག ཁྲོ་ཕུ་

ལོ་ཙཱ་བ་ལ་མན་ངག་ཟབ་ཆོས་མང་པོ། ཆོས་རྒྱལ་འཕགས་པ་ལ་བདེ་དགྱེས། མཱ་ཡཱ་གུར་མགོན་རིགས་གཏེར་རྣམས་གསན། གཞན་ཡང་ལྕགས་ཨ་མོ་གྷ་དང་། སྲིན་པོ་རི་པ་མཁན་པོ་འཇམ་དང་། སེངྒེ་ཟིལ་གནོན་ལ་སོགས་པ་བསྟེན་ནས་ཟབ་པ་དང་རྒྱ་ཆེ་བའི་ཆོས་ཀྱི་ཕྱུག་པར་གྱུར།
སྦྱོར་དྲུག་ལ་ཐུགས་དམ་རྩེ་གཅིག་ཏུ་མཛད་པས། རྡོ་རྗེའི་ཚིག་གྲུབ་ཅིང་མངོན་པར་ཤེས་པ་ཐོགས་མེད་དུ་མངའ། སྲས་རྒྱ་གར་གྲགས་པ་དང་སློབ་མ་གཞོན་ནུ་རྒྱལ་མཚན་གཉིས་ཧོར་དམག་གི་ཁྱེར་བ་ལ།
སྒྲོལ་མ་བཙོན་འདོན་གྱི་ཆོ་ག་མཛད་པས་སྒྲོལ་མའི་སྐུ་ནམ་མཁའི་ཁྱོན་གང་བ་ཞིག་གི་ལྟེ་བའི་ཁུང་ན་བྱིས་པ་གཉིས་པོ་མགུ་རུག་གེ་འདུག་པ་གཟིགས།
ཞག་གསུམ་ནས་སྲས་ཐར་ལ་ཟླ་བ་གཅིག་ནས་སློབ་མས་ཀྱང་ཐར་རོ༎ སྣར་ཕུའི་དགོན་པ་མཛོ་སྒང་གི་བུ་གཅིག་པོ་སོགས་ལྐུགས་ཕྱེ་མང་པོ་ལ་གསོ་བརྗེས་མིང་བཏགས་པས་དེ་མ་ཐག་འགྲོ་འདུག་སྨྲ་བརྗོད་ཤེས་པར་གྱུར།
ཐར་པ་གླིང་དུ་སྟོན་པ་གཞོན་བརྩོན་ཞེས་པ་རྨ་འབྲས་ཀྱི་སྣག་ཁྲག་ཟགས་པས་གློ་སྙིང་མཐོང་བ་ཞིག་ལ་སྟོན་པ་རྭ་རྩེར་མིང་བཏགས་ནས། སྟོན་པ་གཞོན་བརྩོན་པ་རྭ་རྩེར་རེང་། སྟོན་པ་རྭ་རྩེས་མི་ཁར་ཐོ་བསད་

ཅེས་སྒོ་གོང་ལ་བྲིས་པས་ནད་སོས། སོ་ན་བ་ཐབས་ཀྱི་སར་ཀ་བསུབས་པས་ཕན་པ་དང་། གླང་ཟེར་ན་བ་ལ་སྒོའི་གཟེར་ཕྱུང་བས་ཕན་པ་དང་། རྐང་པ་ན་བ་ལ་འོ་དོད་བོད་ཅིང་དབྱུག་བརྡུངས་བྱས་པས་ཕན་པ་དང་། བུ་ཚ་མ་ལོན་པ་ལ་ཐང་ཀའི་གྱེང་ལ་བུག་པ་ཕུག་པས་ཕན་པ་དང་།
སྨྱོ་བཏུལ་བ་སོགས་གཞན་ཕན་མཐའ་ཡས་པ་མཛད། ཁྱད་པར་དུ་དུས་འཁོར་རྒྱུད་འགྲེལ་གྱི་བཤད་པ་དུས་ཆོས་སུ་མཛད་ཅིང་། སྦྱོར་དྲུག་གི་ཁྲིད་བསྐྱངས་པས་དུས་འཁོར་ལ་མཁས་པའི་སློབ་མ།
སྲས་རྣམས་དང་། མན་ལུང་གུ་རུ། ཆོས་རྒྱལ་འཕགས་པ། ཁྲོ་ཕུ་རིན་པོ་ཆེ་བསོད་ནམས་སེངྒེ། དཔྱལ་ཨ་མོ་གྷའི་སྲས་ཉི་མ་དཔལ། ལ་སྟོད་པ་ཆོས་ལྡན་དང་། དབུས་པ་ཚུལ་དར།
ལྷོ་པ་གྲུབ་སེང་། ཐང་སྟོན་ལོ་ཙཱ་བ་ལ་སོགས་པ་མང་བོ་བྱུང་། བསམ་ཡས་ནས་རྒོད་དཀར་ལ་བྱོན་པའི་ཚེ་ཆོམ་རྐུན་མང་བོ་བྱུང་བ་ལ། ལྟ་སྟངས་དང་སྡིགས་མཛུབ་མཛད་པས་རེངས་པ་སོགས་གྲུབ་པའི་མཚན་མ་བསམ་གྱིས་མི་ཁྱབ་པ་བསྟན་ནས།
བརྒྱད་ཅུ་ཆུ་ཕོ་རྟའི་ལོ་ཆོ་འཕྲུལ་ཆེན་པོའི་ཚེས་གསུམ་ལ་སྐུ་གཤེགས་

སོ༎ དེའི་སྲས་ཆེ་བ་རྒྱ་གར་གྲགས་པ་རབ་ཏུ་བྱུང་བའི་མཚན་ནམ་མཁའ་དཔལ་ཞེས་པས་དུས་འཁོར་ལ་སོགས་པ་ཡབ་ཀྱི་ཡོན་ཏན་རྣམས་ཐུགས་སུ་ཆུད་ནས་དབེན་དམར་གྱི་གདན་ས་བཟུང་། གཙུག་ལག་ཁང་བརྩིགས་ཆོས་ཀྱི་བྱ་བ་རྒྱ་ཆེན་པོ་མཛད་ནས་མྱ་ངན་ལས་འདས་སོ༎བླ་མ་ཤེས་རབ་སེངྒེ།སྲས་གཉིས་པ་བླ་མ་ཤེས་རབ་སེངྒེ་ནི་ལྕགས་མོ་ཕག་ལ་འཁྲུངས།
ཡབ་ཀྱི་དྲུང་དུ་དུས་འཁོར་ལ་སློབ་གཉེར་མཛད་དེ། དགུང་ལོ་བཅུ་དགུ་པ་ལ་གསུངས།
ཉི་ཤུ་པ་ལ་ཐར་པར་བྱོན་ནས་དཔྱལ་བའི་ཆོས་རྣམས་ཞུས། ཉེར་གཉིས་པ་ལ་སྟག་སྡེ་སེང་རྒྱལ་གྱི་དྲུང་དུ་བྱོན་ཏེ་ལོ་ལྔའི་བར་དུ་ཕར་ཚད་ལ་སྦྱངས། ཁྱད་པར་དུ་ཚད་མ་ལ་མཁས་པར་གྱུར་ཏེ་དབུས་གཙང་དུ་གྲྭ་བསྐོར་ཡང་མཛད།
སུམ་ཅུ་པ་ལ་ཆོས་རྒྱལ་འཕགས་པ་དང་མཁན་པོ་མཆིམས་ཀྱི་དྲུང་དུ་རབ་ཏུ་བྱུང་སྟེ་བསྙེན་པར་རྫོགས་ནས་ཆོས་མང་དུ་ཞུས། མན་ལུངས་པ་ལ་དུས་འཁོར་གྱི་ཟབ་གནད་མང་པོ་གསན།
ལོ་གྲགས་པ་གདན་དྲངས་ནས་རྡོ་རྗེ་ཕྲེང་བའི་དབང་དང་། འཇམ་དཔལ་རྩ་རྒྱུད་ལ་སོགས་པའི་རྒྱུད་དང་། སྨན་དཔྱད་ཡན་ལག་བརྒྱད་པ་གསན། དབེན་དམར་གྱི་གདན་ས་བཟུང་ནས་

དུས་འཁོར་གྱི་བཤད་པ་ཡུན་རིང་དུ་མཛད། གཞན་ཡང་ཐར་པ། ཁྲོ་ཕུ། བསམ་ཡས། སྟག་ལུང་། གཞུ་ཀུན་དྲ། ཤངས་རྩེ་གདོང་། སྟོན་མོ་ལུང་། གཡུས་དགའ་ལྡན་རྣམས་སུ་ཆོས་མང་པོ་གསུངས། ཞེ་གཅིག་པ་ལ་དབེན་དམར་གྱི་གདན་ས་བླ་མ་རྡོ་རྗེ་རྒྱལ་མཚན་པ་ལ་གཏད་ནས།
དམུ་རུ་ཕྱག་ཕབ་སྟེ་ཤངས་འབར་བཏབ་ནས་གཞན་ཕན་རྒྱ་ཆེར་མཛད། ཏི་ཤྲི་ཀུན་བློ་སོགས་ས་སྐྱ་བའི་གདུང་རྒྱུད་མང་བོ་དང་། གཞན་ཡང་མི་ཆེ་བ་དང་མཁས་བཙུན་གྱི་སློབ་མ་མང་དུ་བྱུང་ཞིང་ཁྱད་པར་དུ་ལོ་ཙཱ་བ།
ཡར། ཐར། དཔང་གསུམ། དཔལ་ལྡན་སེངྒེ། སྐྱི་སྟོན་གྲགས་པ་རྒྱལ་མཚན། ཀུན་མཁྱེན་འཕགས་འོད། དཔྱལ་ཨཱརྱ་སོགས་དུས་འཁོར་ལ་མཁས་པའི་སློབ་མ་མང་པོ་བྱུང་ངོ་༎
དེ་ལྟར་རང་གཞན་གྱི་དོན་མཐར་ཕྱིན་པར་མཛད་ནས་ཤིང་མོ་ཡོས་ཀྱི་ལོ་ལ་ཤངས་འབར་དུ་སྐུ་གཤེགས་སོ༎ སྲས་གསུམ་པ་སློབ་དཔོན་རྣལ་འབྱོར་གྱིས་ཡུལ་འཁོར་བསྐྱངས།ཨ་ཀཱ་ར་ས་དྷི་སྐྱེ་མེད་གྲུབ་པ།སྲས་བཞི་པ་བླ་མ་ཨ་ཀཱ་ར་ས་དྷི་ཞེས་པ་སྐྱེ་མེད་གྲུབ་པ་ནི།
རྟེན་དགེ་བསྙེན། ཡབ་ལས་དུས་འཁོར་རྭ་འབྲོའི་ལུགས་གསན་པས་མཁར་པར་མཁྱེན།

དཔྱལ་པ་དང་ས་སྐྱ་བའི་ཆོས་སྐོར་མ་ལུས་པ་མནོས། འཕར་སྤྲེལ་དུ་གཙོ་བོར་བཞུགས་ཏེ་སྦྱོར་དྲུག་ལ་ཐུགས་དམ་རྩེ་གཅིག་མཛད་པས་གྲུབ་པ་བརྙེས་ཏེ་མངོན་པར་མཁྱེན་པ་མངའ་བ་ཞིག་གོ།རྡོ་རྗེ་རྒྱལ་མཚན།དེའི་སྲས་བླ་མ་རྡོ་རྗེ་རྒྱལ་མཚན་དཔལ་བཟང་པོ་ནི་ཆུ་མོ་ལུག་ལ་འཁྲུངས།
འཇམ་དབྱངས་རིན་རྒྱལ་བ་དང་། སློབ་དཔོན་ཤེས་རྒྱལ་ལ་མཁན་སློབ་ཞུས་ནས་དགེ་ཚུལ་མཛད། བླ་མ་ཤེས་རབ་སེངྒེའི་དྲུང་དུ།
དུས་འཁོར་སོགས་རོང་ལུགས་ཀྱི་ཆོས་འཁོར་སྐོར་ཐམས་ཅད་ཞུས་པས་བུམ་པ་གང་བྱོར་མཁྱེན་ཅིང་ཁྱད་པར་དུས་འཁོར་ལ་མཆོག་ཏུ་མཁས་པར་གྱུར། བཅུ་དྲུག་པ་ནས་དབེན་དམར་གྱི་གདན་ས་བཟུང་། དུས་འཁོར་གྱི་བཤད་གྲྭ་བསྐྱངས།
ཆོས་ལུང་མཁན་ཆེན་དཀའ་བཞི་བ་དང་། བསོད་གྲགས་པ་ལ་མཁན་སློབ་ཞུས་ནས་བསྙེན་རྫོགས་མཛད། ཐར་ལོ་ལས་ཙནྟྲ་པ་བསླབས། རྒྱ་གར། སིཾ་གྷ་གླིང་། ཁ་ཆེའི་ཡི་གེའི་རིགས་ཐམས་ཅད་མཁྱེན།
མངོན་པ་དང་། སྦྱོར་དྲུག་དང་སྒྲུབ་ཐབས་མང་པོ་གསན། ལས་སློབ་ལ་འདུལ་མཛོད་གསན། མཛོ་བོ་ལྷས་པ་སངས་རྒྱས་སྒོམ་པ་ལ་སྒང་ལོ་ཙཱ་བ་ནས་བརྒྱུད་པའི་རྡོར་འཕྲེང་གི་དབང་། གསང་འདུས་

བདེ་མཆོག ལམ་འབྲས་གསན། སྲིའུ་ཆུང་བ་བློ་ལྡན་སེངྒེ་ལ་ཡོ་ག་གསང་འདུས་གསང་ལྡན་གདན་བཞི་སོགས་རྒྱུད་མང་པོ་གསན། བླ་མ་ཤེས་རབ་སེངྒེ་སྐུ་གཤེགས་ནས་ཤངས་འབར་ཡང་བཟུང་སྟེ་དུས་འཁོར་གྱི་བཤད་ཡུན་རིང་པོ་མཛད།
བཞི་བཅུ་པ་ལ་རྒྱ་ནག་ཏུ་བྱོན་ནས་རྒྱལ་བློན་རྣམས་ལ་དུས་ཀྱི་འཁོར་ལོའི་དབང་བསྐུར། འགྲོ་ཕན་རྒྱ་ཆེན་པོ་མཛད་ནས་ཞེ་གསུམ་པ་ཤིང་མོ་གླང་ལ་ཞི་བར་གཤེགས་སོ༎ དེ་ལ་བུ་སྟོན་རིན་པོ་ཆེས་རྒྱུད་འགྲེལ་ཡན་ལག་དང་བཅས་པ་གསན་ཏོ༎
བླ་མ་རྡོ་རྗེ་རྒྱལ་མཚན་གོང་དུ་ཐེགས་རྗེས་དེ་དང་གདུང་གཅིག་པའི་བླ་མ་རོང་པ་བསོད་ནམས་ལྷུན་འགྲུབ་ཀྱིས་གདན་ས་གཉི་ག་བཟུང་སྟེ། དེ་ནི་བླ་མ་ཤེས་རབ་སེངྒེ་དང་སྐྱེ་མེད་གྲུབ་པ་དང་རྡོ་རྗེ་རྒྱལ་མཚན་རྣམས་ལ་རྒྱུད་འགྲེལ་ཡན་ལག་དང་བཅས་པའི་དབང་བཤད་མན་ངག་གི་བཀའ་ལེགས་པར་གསན།
མཁས་ཤིང་གྲུབ་པ་བརྙེས་སོ༎རོང་པ་དཔལ་ལྡན་དབང་ཕྱུགདེའི་སློབ་མ་རོང་པ་དཔལ་ལྡན་དབང་ཕྱུག་གྲགས་པ་ནི།
བླ་མ་འདི་ལ་སེམས་འགྲེལ་སྐོར་ཆ་ལག་དང་བཅས་པ་གསན། བུ་རིན་པོ་ཆེ་དང་། དཔལ་ལྡན་བླ་མ་བསོད་ནམས་རྒྱལ་མཚན་

ལ་ཡང་། དབང་རྒྱུད་མན་ངག་མཐའ་དག་གསན། ཀུན་མཁྱེན་ཆེན་པོ་ལ་སྦྱོར་དྲུག་གསན། དྲང་བའི་དོན་དང་ངེས་པའི་དོན་གཉི་ག་ལ་མཁས་པ། གར་དབྱངས་ལ་སོགས་པའི་ཕྱག་ལེན་གྱིས་ཀྱང་གཞན་གྱི་ཡིད་འཕྲོག་པས། དཔལ་ལྡན་བླ་མས་ངག་གི་དབང་ཕྱུག་གྲགས་པ་ཞེས་མཚན་བཏགས།
གསང་ཕུ་བྲག་ནག་ཏུ་བཞུགས་པས་བྲག་ནག་པར་གྲགས། རྩིས་ལ་ཡང་ཤིན་ཏུ་བྱང་སྔགས་གར་སོགས་དཀྱིལ་འཁོར་གྱི་ཕྱག་ལེན་གྱི་རྒྱུན་ཡང་ཕྱོགས་ཀུན་ཏུ་ཤིན་ཏུ་དར།
དབང་རྒྱུད་མན་ངག་མཐའ་དག་གི་སྒོ་ནས་སློབ་མ་དུས་འཁོར་ལ་མཁས་པ་མང་པོ་ཐོན། རྒོད་ཕྲུག་ཆོས་རྗེས་སྦྱོར་དྲུག་གསན་དུས་ཤ་ཝ་ར་དབང་ཕྱུག་དངོས་སུ་གཟིགས། དུས་འཁོར་སྐོར་གྱི་བརྩམས་ཆོས་མང་དུ་མཛད།
མངོན་པར་མཁྱེན་པ་མངའ་ཞིང་གྲུབ་པ་བརྙེས། ཞལ་ནས་ཀྱང་། གཉིད་ཐམ་ཐུམ་ལོག་པའི་རྨི་ལམ་ན༎ བྱང་ཤམྦྷ་ལ་དེར་ཕྱིན་པ་རྨིས༎ རྒྱལ་པོ་འཇམ་དབྱངས་གྲགས་པ་དང་མཇལ་བ་རྨིས༎ རྒྱུད་དུས་ཀྱི་འཁོར་ལོ་དེ་ཐོས་པ་རྨིས༎
ལྷོ་དཔལ་གྱི་རི་བོ་དེར་ཕྱིན་པ་རྨིས༎ གྲུབ་ཆེན་རི་ཁྲོད་དབང་ཕྱུག་དང་མཇལ་བ་རྨིས༎ སྦྱོར་བ་ཡན་ལག་དྲུག་ལྡན་

དེ་ཞུས་པ་རྨིས༎ རྨི་ལམ་བག་ཆགས་ཅིག་ཡིན་ཀྱང་ངོ་མཚར་ཆེ༎ ཞེས་གསུངས། བསམ་ཡས་སུ་སྐུ་གཤེགས་པའི་ཚེ་གཙུག་ཏོར་མངོན་པར་འཕགས་པ་ལས་བྱང་ཆུབ་ཀྱི་སེམས་དཀར་པོ་བུམ་པ་གང་བ་ཙམ་ལྷུད་ཀྱི་བྱུང་ཞེས་གྲག་གོ།ཡར་ཀླུངས་པ་ཆོས་ཀྱི་རྒྱལ་མཚན་པ།དེའི་སློབ་མ་ཡར་ཀླུངས་པ་ཆོས་ཀྱི་རྒྱལ་མཚན་པ་ནི།
དགེ་སློང་བྱང་སེམས་རྡོ་རྗེ་འཛིན་པ་ཆེན་པོ། དཀའ་ཆེན་བཞི་སོགས་སྡེ་སྣོད་མཐའ་དག་ལ་ལེགས་པར་སྦྱངས།
རྒྱུད་སྡེ་རྒྱ་མཚོའི་ཕ་རོལ་ཏུ་སོན། ཁྱད་པར་དུ་དབང་ཆེན་ཆོས་ཀྱི་དཔལ་བ། ངག་དབང་གྲགས་པ། ཞང་སྟོན་རྒྱ་བོ་གསུམ་ག་ལ་དབང་རྒྱུད་བཤད་མན་ངག་མཐའ་དག་དང་། རིན་ཚུལ་བ་ལ་སྦྱོར་དྲུག་གསན་ཅིང་གྲུབ་ནས།
བསམ་ཡས་ཀྱི་དབེན་གསན་འོད་གསལ་དཔལ་གྱི་བདེ་ཆེན་དུ་འཕྲིན་ལས་བསྐྱངས་པས་ཆོས་རྗེ་བསམ་ཡས་པར་གྲགས། དེའི་སློབ་མ་འཁྲུལ་ཞིག་པ་སྟེ་རོང་ལུགས་སོ༎གྲུབ་ཆེན་མན་ལུང་གུ་རུ།གྲུབ་ཆེན་མན་ལུང་གུ་རུ་ནི།
མན་ལུངས་པ་དྲན་སྟོན་མཐའ་གྲལ་ཞེས་པ་གཞུང་ལུགས་དུ་མ་ལ་སྦྱངས་པ་མངོན་ཤེས་ཅན་དེས་དྲན་སྟོན་ཤེས་རབ་སེངྒེ་ལ་གསུངས་པ། ནུབ་ཕྱོགས་ནས་བུད་མེད་

པདྨ་ཅན་ཞིག་འོང་བས་དེ་རྗེས་སུ་ཟུངས་ཤིག དེ་ལ་བརྟེན་ནས་མ་འོངས་པའི་དུས་སུ་སེམས་ཅན་གྱི་དོན་རྒྱ་ཆེན་པོ་འགྲུབ་པ་ཡིན། ཞེས་དང་། ཚེ་གཞུག་རྒྱ་གར་དུ་སྐྱེལ་སྙིང་འདོད༎ འཁྱོལ་ན་འཁོར་འདབ་ཅི་དགའ་གྱིས༎
ཞེས་དང་། པོ་ཏ་ལའི་ལམ་ཡིག་ཁྲོ་ཕུ་ལོ་ཙཱ་བའི་ཕྱག་ནས་བྱུང་བ་དེ་མ་འོངས་པ་ན་ཁོ་བོ་ལ་དགོས་པས་དཔེ་སྒམ་དུ་སྦོས་ཤིག ཅེས་གསུངས་ནས། ཡབ་དྲན་སྟོན་ཤེས་རབ་སེངྒེ་དང་། ཡུམ་མ་ཅིག་པདྨ་རིན་ཆེན་ཞེས་པ་ལུང་བསྟན་པའི་མཚན་ཉིད་ཚང་བ་དེའི་སྲས་སུ་དྲན་སྟོན་མཐའ་བྲལ་ཉིད་སྐུ་སྐྱེ་བ་བཞེས་ཏེ།
རོང་ཡུང་གི་སྟག་ལུང་དགོན་པར་ས་མོ་ཕག་གི་ལོ་ལ་ས་གཡོ་བ་དང་བཅས་ཏེ་སྐུ་བལྟམས།
ཡབ་ཀྱི་ཤེས་རབ་བསྐྱེད་པའི་ཆོ་ག་དང་དབང་གི་སྨིན་པར་བྱས་ཏེ། མཚན་མར་མེ་མཛོད་དུ་བཏགས། ལོ་དགུ་ནས་ཡབ་གཤེགས་ཏེ། གྱེ་རེ་ནས་ལྷ་རིན་ཆེན་རྒྱལ་པོ་གདན་དྲངས། ལུག་ལོ་དཔྱིད་ཐའི་ཚེས་དྲུག་གི་ཉིན་སྔ་དྲོ་ཡབ་ཀྱི་གཤེགས་རྫོངས་བྱས།
ཕྱི་དྲོ་ལྷ་སའི་དྲུང་དུ་མཁན་པོ་གམ་ཉག་པ་བཀྲ་ཤིས་སེངྒེ་། སློབ་དཔོན་རིན་ཆེན་རྒྱལ་མཚན་

ལས་རབ་ཏུ་བྱུང་། མཚན་བསོད་ནམས་དཔལ་དུ་བཏགས། ལྷ་སའི་ཕྱག་ཕྱིར་གྱེ་རེར་བྱོན་ནས་ལྷ་དེ་ཉིད་དང་། འབྲི་གུང་གཅུང་དང་། སློབ་དཔོན་མཁས་པ་ལས། གཉོས་ལུགས་དང་འབྲི་ཁུང་པའི་ཆོས་མ་ལུས་པར་གསན།
དེ་ནས་ལྷ་རིན་པོ་ཆེས་ལམ་ལུངས་པའི་གདན་སར་བསྐོས། དཀར་ལུང་པ་དཔལ་བཟང་པོ་ལ་དྲན་སྟོན་ཆེན་པོའི་ཞལ་གདམས་སོགས་མན་ལུངས་པའི་ཡབ་ཆོས་ཐམས་ཅད་དང་། གཉན་རས་ལ་ཀརྨ་པའི་ཆོས་སྐོར་གསན། ད་ལྟ་བདེ་མཆོག་སུ་མཁས་དྲིས་པས།
དབུ་ན་དཀོན་ཡོན་དང་། གཙང་ན་དྲན་སྟོན་ཇོ་དབང་མཁས་ཟེར་བས། དེ་གཉིས་ག་ལ་བདེ་མཆོག་གསན་པས། སྟོད་འགྲེལ་གྱི་རྫོགས་རིམ་ཀྱི་བཤད་པ་ལ་ཐུགས་མ་ཚིམ་སྟེ། འདིའི་དོན་སུ་མཁས་དྲིས་པས།
རོང་དབེན་དམར་ན་རྗེ་བཙུན་རྒྭ་ལོ་མཁས་ཟེར་བས་དེར་བྱོན་ནས་དུས་འཁོར་གྱི་དབང་རྒྱུད་འགྲེལ་ཆ་ལག་དང་བཅས་པ་དང་། རྒྱུད་སྡེ་མང་པོའི་དབང་རྗེས་གནང་། རྒྱུད་འགྲེལ་སྒྲུབ་ཐབས།
བྱམས་པའི་ཆོས་ལྔ་། སྤྱོད་འཇུག འཇམ་གསར་

བའི་ཕར་ཚད་ལ་སོགས་པ་མང་དུ་གསན་ཅིང་། ཁྱད་པར་དུ་སྦྱོར་དྲུག་འཆི་མེད་ཀྱི་རྩ་བ་ལག་ལེན་དང་བཅས་པ་ཟབ་ལམ་གྱི་གནད་མ་ལུས་པ་གསན་པས་ཐུགས་ལེགས་པར་ཚིམ། སྙེ་མོར་སྐྱེས་པ་དོན་གྲུབ་ལ་དགྱེས་རྡོར་གསན།
བླ་མ་ཐམས་ཅད་མཉེས་པ་གསུམ་གྱིས་མཉེས་པར་མཛད། མདོ་རྒྱུད་བསྟན་བཅོས་མཐའ་དག་ལ་མཁས་ཤིང་། རྒྱུད་ཀྱི་ངེས་དོན་ལ་མཆོག་ཏུ་མཁས་པར་གྱུར་ཏེ། མན་ལུངས་སུ་དུས་འཁོར་གཙོ་བོར་བསམ་གཏན་པའི་འདུས་པ་དང་བྱམས་པའི་ཆོས་ལྔ་སོགས་གཞུང་ཆེན་མོ་རྣམས་དགེ་འདུན་མང་པོ་ལ་གསུངས།
བོད་བྱོན་དུས་མི་བདེ་བས་ཐུགས་ཕྱུང་སྟེ་ཕག་རི་རིན་ཆེན་སྒང་དུ་བྱོན། ལྷ་རིན་ཆེན་རྒྱལ་པོ་ལ་མན་ལུང་ཕུལ་ནས་སྒྲུབ་པ་བྱེད་པར་ཞུས་པས་བླ་མས་ཤོལ་བཏབ་ཀྱང་རླུང་སེམས་ལས་སུ་རུང་དགོས་པར་འདུག་གསུངས་ནས་སྡིངས་བོ་ཆེར་ལོ་བཞི་དང་ཟླ་བ་ཕྱེད་དང་བརྒྱད་ལྟོས་མེད་བཞིས་སྦྱོར་དྲུག་ལ།
ཐུགས་དམ་རྩེ་གཅིག་ཏུ་མཛད་པས་རྡོ་རྗེའི་ཚིག་གྲུབ་སྟེ།
རྒྱལ་ཁམས་ཐན་པས་བསྲེགས་པ་ན། ཆར་ཕོབ་ཅིག་གསུངས་མ་ཐག་ཆར་ཆེན་པོ་བབ་པ་དང་། གངས་ལ་མེ་སྦར་བ་དང་། ཨ་རུ་ར་རློན་པ་འཕྲལ་ལ་ཕྱག་དུ་འབྱུང་བ་མཛད། དེ་ནས་ཚེ་གཅིག་

ལ་བྱང་ཆུབ་སྒྲུབ་པར་རྒྱ་གར་དུ་འབྱོན་པར་ཐུགས་ཐག་བཅད་ནས། ལམ་གྱི་བར་ཆོད་བཟློག་པའི་ཆེད་དུ་ཞི་བའི་སྦྱིན་བསྲེག་མང་པོ་མཛད། ཉེར་དྲུག་པ་མེ་བྱི་ལ་ལུགས་སྨད་ལྕང་གསར་བ་བྱང་ཆུབ་དཔལ། རོང་གཡུང་གི་མདོ་མཁར་བ་རིན་བསོད།
ལ་སྟོད་པ་འོད་ཟེར་སྙིང་བོ། མྱང་སྟོད་པ་བསོད་ནམས་མགོན་སོགས་ཕྱག་ཕྱིར་ཁྲིད་ནས་རྒྱ་གར་ལ་བྱོན་པས་ཚོལ་མིས་ས་སྐྱར་ཟིན་ནས་ལྡོག་པར་ཞུས་ཀྱང་མ་གནང་བར་སྐྱི་རོང་དུ་འཕགས་པ་ཝ་ཏིའི་དྲུང་དུ་བྱོན།
འཕགས་པའི་དབུ་ནས་མེ་ཏོག་གི་ཕྲེང་བ་འཕར་ཏེ་ཉིད་ཀྱི་དབུ་ལ་ཕོག ཞབས་ལ་གསེར་གྱི་མེ་ཏོག་གི་ཚེར་མ་ཟུག་སྟེ་ཁྲག་མང་པོ་ཟགས་པས་ངའི་སྒྲིབ་པ་རགས་པ་ཟད་པ་ཡིན་གསུངས།
བོང་ཙོག་ཁབ་ཀྱི་རྒྱལ་པོ་ཡང་དག་པའི་ལམ་ལ་བཀོད། དེ་ནས་བལ་བོར་ཕེབས་ཏེ་ཡེ་རང་དུ་གནས་པོ་ཨ་མ་ར་ཙིནྟ་ལ་བབས། འཕགས་པ་ཤིང་ཀུན་ཏུ་བྱོན་པའི་ཚེ་སྤྲེའུ་རྣམས་ཀྱིས་སུ་ཤིང་མེ་ཏོག་ཕུལ།
དེར་མཆོད་པ་མཛད་པས་ས་གཡོས། འཇམ་ལིར་བྱོན་པས་མར་མེ་རང་འབར། བྷུགྒཾ་དུ་བྱོན་པས་འཕགས་པ་གོམ་པ་གང་ཙམ་ནུར་ཏེ་བསུས། ཧཱུཾ་ཀ་རའི་ལྷ་ཁང་དུ་བྱོན་པ་

ན་ནམ་མཁའ་ལ་ཧཱུཾ་གི་སྒྲ་ཆེ་ལ་ཡུན་རིང་བ་ཅིག་བྱུང་བས་དྲུང་ན་གནས་པ་ཐམས་ཅད་རྣམ་པར་མི་རྟོག་པའི་ཏིང་ངེ་འཛིན་ལ་ཡུན་རིང་དུ་གནས་པ་བྱུང་། དེ་དུས་ཏི་ར་ཧཱུ་ཏི་བ་དང་ཏུ་རུཀྵ་འཁྲུགས་ནས་ལམ་མི་བདེ་བས་ཡ་ཙེ་ལ་བྱོན།
རྒྱལ་པོ་ཨ་སོག་ལྡེས་བླ་མར་བཀུར། དེར་འཛལ་བ་ནམ་ཡེས་སྐུ་ཚབ་ལ་བཞག་ནས་རྡོ་རྗེ་གདན་དུ་བྱོན། བྱང་ཆུབ་ཆེན་པོ་ལ་མཆོད་ཅིང་སྒྲུབ་པ་མཛད། བདུད་འཇོམ་པའི་ལྷ་ཁང་བསོས།
དེའི་དུས་སུ་དུས་འཁོར་བསྡུས་རྒྱུད་མཚན་བརྗོད་སེམས་འགྲེལ་གསུམ་ལ་དོན་ཁྱད་པར་ཅན་གསར་དུ་རྟོགས། དེ་དང་མཐུན་པའི་ཡི་གེ་རྣམས་ཀྱང་མཛད། སླར་ཡང་ཡོས་ལོ་ལ་བལ་བོར་ཕེབས། བོང་ཙོག་པའི་སའི་ཆ་དབེན་གནས་ལྕམ་པ་སྐོར་དུ་ཐུགས་དམ་མཛད།
དེ་དུས་རྒྭ་ལོའི་སྲས་ནམ་མཁའ་དཔལ་སོགས་དཔོན་གཡོག་སུམ་ཅུ་ཙམ་གྱིས་གདན་དྲན་ལ་སྐྱི་རོང་དུ་སླེབ། རྒན་པོ་རྣམས་ཉེན་འགྲོ་བས་ངེད་སྐྱི་རོང་དུ་འགྲོ་གསུང་ནས་བྱོན།
དེ་རྣམས་ཀྱིས་ཞུ་བ་ཞུ་རྟེན་དང་བཅས་པ་ཕུལ་བས་ལོ་གཅིག་གི་ཁོངས་སུ་ཕེབས་པར་ཞལ་གྱིས་བཞེས། བཀའ་ཤོག་མཛད་ནས་མན་ལུངས་ཀྱི་གདན་སློབ་དཔོན་བསོད་ནམས་རྒྱལ་

མཚན་བསྐོས། དེ་ནས་ལྕགས་ཕོ་འབྲུག་ལ་ཕུག་རྫོང་དང་དཀར་ལུང་དུ་བྱོན་ཏེ་བླ་མ་དཔལ་བཟང་པོ་མཇལ། མན་ལུངས་དང་སྡིངས་པོ་ཆེར་ཡང་བྱོན། ལྷ་སར་བྱོན་ནས་མཆོད་པ་མཛད། དེ་དུས་ལམ་དུ་ཚུར་ཕུའི་དཀོན་གཉེར་ཅིག་གིས་གཞན་ལ་བསྐོར་ནས་བསྙེན་བཀུར་ལན་བརྒྱད་ཞུས་ཀྱང་ཐུགས་མཁྱེན་གྱི་མ་གསོལ།
ལྷ་རིན་ཆེན་རྒྱལ་པོ་དང་རྗེ་བཙུན་རྒྭ་ལོ་སོགས་བླ་མ་རྣམས་མཇལ། དེ་ནས་ཕུག་རྫོང་དུ་ལོ་ངོ་གསུམ་བཞུགས་ནས་ཐུགས་དམ་མཛད།
དེ་དུས་མན་ལུང་པ་རྣམས་ཀྱི་ཆོས་སྐལ་བྱེད་པ་ཡིན་གསུང་ནས། རྒྱུད་འགྲེལ་གྱི་བཤད་པ་དང་སྦྱོར་དྲུག་གི་ཁྲིད་མང་པོ་གནང་། ཞེ་བཞི་པ་ཆུ་ཕོ་རྟ་ལ་རྗེ་བཙུན་རྒྭ་ལོ་གཤེགས་པས་ཀྱང་ཐུགས་བསྐུར་ཏེ།
ཁྱེད་རྣམས་མཚན་བརྗོད་མང་དུ་ཐོན། སུ་ཤི་སྔ་བ་ང་དང་འཕྲད་པ་སྔ་བ་ཡིན་ཡན་པར་མི་འགྲོ་ཞེས་དང་། ང་དོན་ཆེན་པོ་སྒྲུབ་དགོས་པར་ཡོད་གསུངས་ནས། ཡ་ཙེར་བྱོན་ཏེ་རྒྱལ་པོ་ཨ་སོག་ལྡེ་དང་།
དེའི་མཆོད་གནས་པཎྜི་ཏ་རཏྣ་ཀཀྵི་ཏ་ལ་ཆོས་མང་དུ་གསན། རོང་སྣར་པ་བྱང་ཡེས་

སྐུ་ཚབ་ཏུ་བཞག་ནས། བྱང་ཆུབ་དཔལ། རིན་བསོད། སྟག་ཚལ་ལོ་ཙཱ་བ་གྲགས་པ་བྱང་ཆུབ། འོད་ཟེར་སྙིང་པོ། དཔལ་ལེ་རྣམས་ཕྱག་ཕྱིར་ཁྲིད་ནས་རྡོ་རྗེ་གདན་དུ་བྱོན། མཆོད་པ་དང་སྒྲུབ་པ་ལ་ནན་ཏན་དུ་མཛད།
ང་འདིར་སྡོད་ཁྱེད་རང་རྣམས་བྱང་ཆུབ་གླིང་གི་རིའི་རྒྱབ་ཏུ་ལོ་བཅུ་གཉིས་བསྒོམས་གསུང་། བླ་མ་དང་ནམ་མཇལ་ཞུས་པས། དཔྱིད་འབྲིང་ནག་པའི་ཉ། འདི་དུས་ཁྱད་པར་ཅན་ཡིན་པས་མཆོད་པ་བཤོམས་ལ་གསོལ་བ་ཐོབ།
དག་པའི་དབྱིངས་སུ་ངེས་པར་ཕྲད་འོང་གསུང་། བླ་མ་གཅིག་པོ་དེར་བཞུགས། གཞན་རྣམས་ཚད་པ་མ་ཐུབ་ནས་ཚུར་ལ་འོངས། དེའི་ཕྱི་ལོ་སྤྲེའུའི་ལོ་ལ། ཡར་ཀླུངས་ལོ་ཙཱ་བ་གྲགས་པ་རྒྱལ་མཚན། སྟག་ཚལ་ལོ་ཙཱ་བ་གྲགས་པ་བྱང་ཆུབ།
ཞང་བསོད་ནམས་དར་སོགས་མི་དགུས་རྡོ་རྗེ་གདན་དུ་བྱོན། ཟབ་ལམ་གྱི་ཁྲིད་ཆ་ལག་དང་བཅས་པ་ཞུས། བོད་ལ་འབྱོན་པར་ཞུས་པས། ད་ཤྲཱི་དྷཱ་ནྱ་ཀ་ཊ་ཀ་ར་འགྲོ་བ་ཡིན་གསུངས་ནས་མ་གནང་།
བྱ་ལོའི་དགུན་ཚུན་བཞུགས་པར་ཞུས་ནས་ཁོང་རྣམས་བོད་ལ་བྱོན། ཞང་དེར་གུམ།

གཞན་རྣམས་ཀྱིས་སློབ་དཔོན་བྱང་ཆུབ་དཔོན་དཔལ་ལ་ལན་རྣམས་སྤྲད། ཁོང་གིས་སློབ་དཔོན་རིན་བསོད་མན་ལུངས་སུ་བཏང་། མན་ལུངས་པ་རྣམས་ཀྱིས་གསེར་སྲང་ཉི་ཤུ་རྩ་བདུན་རིན་བསོད་ལ་བསྐུར་ནས་བརྫངས། བྱང་ཆུབ་དཔལ་བ་སློབ་དཔོན་དང་བཅས་པས་རྒྱ་གར་དུ་བྱོན།
དེའི་བར་ལ་གྲུབ་ཆེན་ཉིད་ཀྱིས་བྱང་ཆུབ་ཆེན་པོའི་དྲུང་དུ་ཐུགས་དམ་ལ་རྩེ་གཅིག་ཏུ་བཞུགས་ཤིང་ཁྱད་པར་ཞག་བཅུ་བདུན་གྱི་བར་དུ་ས་སྡེ་བཙུགས་ཏེ།
འབྲས་ཉག་མ་གཅིག་དང་། བཏུང་བ་ཐིགས་པ་གཅིག་ཡང་མ་གསོལ་བར་བདག་ལ་ལུང་སྟོན་ན་ལེགས། མི་སྟོན་ན་འཆི་བའི་དུས་བྱེད་ཀྱང་བླའོ་ཞེས་དམ་བཅའ་བརྟན་པོ་མཛད། ཞག་བཅོ་ལྔ་ན་མ་ག་དྷའི་པཎྜི་ཏ་མུ་ཁ་ཏི་མཻ་ཏྲི་དང་།
གནས་པོ་ར་མ་སོགས་ཀྱིས་དབུ་ལ་ཆུ་བླུག་པ་ཚོར་བ་ཙམ་བྱུང་། ཞག་བཅུ་བདུན་ན་བྱང་ཆུབ་ཆེན་པོའི་ཞལ་ནས། པོ་ཏ་ལ་ན་སྤྱན་རས་གཟིགས་འཁོར་བྱང་སེམས་མང་པོ་ལ་ཐེག་པ་ཆེན་པོའི་ཆོས་སྒྲ་རྒྱུན་ཆད་མེད་པར་སྒྲོག་པའི་དྲུང་དུ་ཚངས་པ་མཚུངས་པར་སྤྱོད་དུ་སོང་ཅིག
ཅེས་ལུང་བསྟན་

དོན་དུ་ནི་སོར་བསམ་གྱིས་རླུང་དབུ་མར་ཞུགས་པའི་མཐུས་ལུང་བསྟན་ཐོབ་སྟེ། མ་ག་དྷའི་རྒྱལ་པོ་བུདྡྷ་སེ་ན་དང་། པཎྜི་ཏ་མུ་ཁ་ཏི་མཻ་ཏྲི་སོགས་མང་པོས་ཤོལ་བཏབ་ཀྱང་མ་ཐེབས་པར། བཀའ་ཤོག་ཅིག་བཞག་སྟེ།
པཎྜི་ཏ་མུ་ཁ་ཏི་མཻ་ཏྲའི་དཔོན་པོ་གཽ་ཏ་མ་བྷ་ཏྲ་དང་། རྒྱ་གར་ཤར་ཕྱོགས་ཙནྡྲ་ཌཱི་པ་ཞེས་པ་ཟླ་བའི་གླིང་གི་བཙུན་པ་ཛེ་ཏཱ་རི་བྷ་དྲ་གཉིས་ཕྱག་ཕྱིར་ཁྲིད་ནས་ཤིང་མོ་བྱའི་ལོའི་སྨིན་དྲུག་གི་ཟླ་བའི་ཚེས་བརྒྱད་ལྷོ་ཕྱོགས་སུ་གཤེགས་སོ༎
དེར་བླ་མ་བྱང་ཆུབ་དཔལ་ལ་སོགས་པ་རྣམས་ཀྱིས་ཟླ་བ་དེའི་ཉེར་དྲུག་ལ་རྡོ་རྗེ་གདན་དུ་སླེབས། བཀའ་ཤོག་གི་ལུགས་བཞིན་གསེར་རྣམས་ལ་རྡོ་རྗེ་གདན་དུ་མཆོད་པ་རྒྱས་པ་མཛད།
བྱང་ཆུབ་དཔལ་བ་དང་། ལོ་ཙཱ་བ་གྲགས་པ་བྱང་ཆུབ་སོགས་ཀྱིས་བཀའ་བཞིན་བལ་བོད་མཚམས་ཀྱི་བྱང་ཆུབ་གླིང་གི་རི་ལ་ཐར་པ་གླིང་ཞེས་པའི་དགོན་པ་བཏབ་ནས་ལོ་བཅུ་གཉིས་འདག་འབྱར་ལ་བཞུགས་ནས་ཐུགས་དམ་མཛད་པས་གྲུབ་པ་བརྙེས།
བྱང་ཆུབ་གླིང་པ་ཞེས་གྲགས་ཏེ་གྲུབ་ཐོབ་ཀྱི་བུ་སློབ་མང་དུ་ཐོན་ཏོ། འོད་ཟེར་སྙིང་པོ་ནི་དབེན་གནས་ལྕམ་པ་བསྐོར་དུ་བཞུགས་ཏེ་གྲུབ་པ་བརྙེས་སོ༎
གྲུབ་ཆེན་དཔོན་སློབ་གསུམ་གྱིས་རི་བྱ་རྐང་དང་། ཛམྦཱུའི་གླིང་

གི་གནས་ཆེན་པོ་བཞི་དང་བརྒྱད་དང་བཅུ་གཉིས་སོགས་གཟིགས་ནས། དཔལ་འབྲས་སྤུངས་ཀྱི་མཆོད་རྟེན་ཆེན་པོར་བཞུགས་ཏེ་ཕྱག་མཆོད་བསྐོར་བ་དང་བསྒྲུབ་པ་ལ་ནན་ཏན་དུ་མཛད་པས།སྐྱེ་བའི་ལས་ཟད་པའི་རྟགས་སུ་ཞབས་ལས་ཁྲག་མང་པོ་ཟགས།
དེ་ཆད་པ་དང་ད་ང་ལ་འཆི་བ་མི་འོང་གསུངས། བཟའ་བཏུང་བསམ་གྱིས་མི་ཁྱབ་པ་གསོལ་ཡང་ཟག་པ་མི་འཛག གཅིག་ཀྱང་མ་གསོལ་ཡང་མི་བཀྲེས། སྟག་ལ་སོགས་པའི་གདུག་པ་ཅན་རྣམས་ཀྱིས་གུས་འདུད་བྱེད།
ཚད་པ་ལ་སོགས་པའི་ནད་ཀྱིས་མི་རྫི། སྐུ་ལ་གྲིབ་མ་མེད། གཞན་གྱི་དབུགས་ཕྱི་ནང་དུ་རྒྱུ་བ་མི་ཚོར། ཆུ་ལ་མི་འབྱིང་། སྐུ་ལུས་ཡང་བས་ནམ་མཁའ་ལ་ཡང་ཐེགས། གྲུབ་པ་ཐོབ་པའི་སྙན་པས་ས་ཐམས་ཅད་དུ་ཁྱབ།
པཎྜི་ཏ་བི་མ་ལ་ཤྲཱིས་ཆོས་འབྱུང་རབ་གཟིགས་ཞེས་པ་ལ་སོགས་པའི་བསྟོད་པ་མཛད། དེའི་ཚེ་གཽ་ཏ་མ་བྷ་དྲ་ལ་ཁྱོད་བོད་དུ་སོང་ལ་ཤེར་ཕྱིན་སྟོང་ཕྲག་བརྒྱ་བའི་ལུང་ལོང་།
བོད་ཀྱི་དཔེ་ལས་རྒྱ་དཔེར་བསྒྱུར། ཛ་ཡ་པུ་རིར་དགེ་འདུན་གྱི་སྡེ་ཚུགས་དེས་ཀྱང་བཀའ་བཞིན་ས་ཕོ་བྱི་བ་ལོ་ལ་མན་ལུངས་སུ་ཕེབས། མན་

ལུངས་པ་དང་། ས་སྐྱ་པ་རྣམས་ཀྱིས་བརྫངས་པའི་གསེར་གྱིས་རྟེན་སོ་བྱས་ནས། རྒྱལ་པོའི་ཁབ་ཀྱི་ཛ་ཡ་པུ་རིར་ཐེག་པ་ཆེན་པོའི་དགེ་འདུན་གྱི་སྡེ་བཙུགས། རབ་ཏུ་བྱུང་བ་སུམ་ཅུ་རྩ་གསུམ་རེ་བཞུགས་ཏེ།
མ་ག་དྷར་ཆོས་ཚུགས་བཟང་ཤོས་སུ་གྲགས་སོ༎ གྲུབ་ཆེན་ཉིད་ཛེ་ཏཱ་རི་བྷ་དྲ་དང་ལྷན་ཅིག་འབྲས་སྤུངས་ནས་ལྷོ་ཕྱོགས་སུ་བིམྦ་ཀཱ་ཡ་ཞེས་པ་རེག་པ་མེད་པའི་གདུགས་ཅན་དུ་གྲགས་པ་དེར་བྱོན། དེ་ནས་ཀྱང་ལྷོ་ར་ཛྙཱ་ན་ཀཱ་ཡ་ཞེས་པ་རྟེན་ཆུ་ནང་དུ་བཞུགས་པ་དེའི་གནས་སུ་བྱོན།
སླར་ཡང་འབྲས་སྤུངས་ཀྱི་མཆོད་རྟེན་དུ་བྱོན་ཏེ། པཎྜི་ཏ་སུ་ཙ་རི་བྷ་དྲ་སོགས་སྐལ་བ་དང་ལྡན་པ་མང་པོ་ལ། དུས་འཁོར་གསང་འདུས་བདེ་དགྱེས་ལ་སོགས་པའི་དབང་བསྐུར་རྒྱུད་བཤད།
ཟབ་ལམ་གྱི་ཁྲིད་མང་དུ་གནང་སྟེ། རྒྱ་གར་ལྷོ་ཕྱོགས་སུ་སློབ་མ་གྲུབ་ཐོབ་མང་དུ་བྱུང་ཞིང་རྡོ་རྗེ་ཐེག་པ་དར་བར་མཛད་དོ༎ དེའི་ཚེ་ས་མ་བརྟན་གྱི་བདེ་བ་གྱེན་དུ་ཁ་བལྟས་ཏེ།
རྣམ་སྨིན་གྱི་ལུས་མ་བོར་བར་མི་འགྱུར་བའི་བདེ་བས་རིག་པ་འཛིན་པའི་སྐུ་བརྙེས། ས་ཐོབ་འཇིགས་པ་ལྔ་དང་བྲལ་ཞེས་པའི་ཡོན་ཏན་ཐམས་ཅད་རྫོགས།

བྱང་ཆུབ་སེམས་དཔའི་སྤྱོད་པ་རླབས་པོ་ཆེས་རྫུ་འཕྲུལ་སྣ་ཚོགས་པ་འགྱེད། ཛེ་ཏཱ་རི་བྷ་དྲ་ལ་ཁྱོད་ཛམྦཱུའི་གླིང་གི་གནས་ཆེན་པོ་བཞི་དང་བརྒྱད་དུ་གྲགས་པ་རྣམས་ལྟོས་ལ་རྒྱ་ནག་རི་བོ་རྩེ་ལྔ་ལ་སོང་།
སྔོན་གྱི་འབྲེལ་བས་འཇམ་དཔལ་གྱིས་རྗེས་སུ་འཛིན་པར་འདུག ཁོ་བོ་ནི་རྗེ་བཙུན་སྤྱན་རས་གཟིགས་ཀྱི་དྲུང་དུ་ཚངས་པ་མཚུངས་པར་སྤྱོད་དུ་འགྲོ་གསུངས་ནས་པོ་ཏ་ལར་གཤེགས་སོ༎ དེ་ཚུན་ནི་ཇེ་ཏཱ་རི་ལ་སོགས་པ་ཕལ་ཆེར་གྱིས་མཐོང་ལ།
ཕན་ཆད་ནི་སོ་སོས་སྐྱེ་བོ་དང་འགྲོགས་པའི་སྐལ་བ་མི་མཉམ་པས་བློའི་ཡུལ་ལས་འདས་ཏེ་འཕགས་པ་རྣམས་ཀྱི་སྤྱད་ཡུལ་ཁོ་ནའོ༎ ཛེ་ཏཱ་རིས་བཀའ་བཞིན་སྟོན་པ་བལྟམས་པའི་ས་ལུམྦི་ནཱི་ལ་སོགས་པ་གནས་རྣམས་བསྐོར་ནས་ལོ་རེ་ལྔ་ལོན་པ་གཅིག་ས་མོ་ཕག་གི་ལོ་ལ་བོད་དུ་བྱོན།
ཐར་ལོས་སྔར་གྱི་ལོ་རྒྱུས་རྣམས་བསྒྱུར། མན་ལུངས་སུ་ཟླ་བ་གཉིས་བཞུགས། དེ་ནས་རི་བོ་རྩེ་ལྔ་ལ་ཐེགས་ནས་ལོ་ཤས་ཅིག་དེ་ནས་བཞུགས་པ་དེར་གནས་པ་རྣམས་ཀྱིས་མཐོང་ལ་མཐར་ཡེ་ཤེས་ཀྱི་སྐུ་གྲུབ་བོ༎སློབ་དཔོན་བསོད་ནམས་མགོན།སློབ་དཔོན་བསོད་ནམས་མགོན་ནི།
སྦྱོར་དྲུག་བསྒོམས་པས་ཚད་པས་མི་རྫི་བར་གྱུར་ནས་རྒྱ་གར་དུ་བྱོན་

ཏེ། རྡོ་རྗེའི་གདན་དུ་མཆོད་པ་ཕུལ། དེ་ནས་དཔལ་ལྡན་འབྲས་སྤུངས་སུ་བྱོན། དེ་ནས་ཀྱང་གྲུབ་ཆེན་ལ་གཏད་དེ་ལྷོ་ཕྱོགས་ལ་གཤེགས་སོ༎ ཡར་ཀླུངས་ལོ་ཙཱ་བ་གྲགས་པ་རྒྱལ་མཚན་ནི། ཆུ་ཕོ་སྟག་ལ་གསེར་བ་སར་འཁྲུངས།
རྒྱ་གར་དུ་ཐེགས་ཏེ། ཀཱིརྟི་ཙནྟྲ་སོགས་པཎ་གྲུབ་དུ་མ་བསྟེན་ནས་རྒྱུད་སྡེ་མང་དུ་གསན། མན་ལུངས་པ་ལ་དུས་ཀྱི་འཁོར་ལོའི་དབང་རྒྱུད་མན་ངག་མཐའ་དག་མནོས། སྤྱིར་ལྷོ་བལ་དུ་ལོ་སུམ་ཅུ་བཞུགས།
བོད་དུ་ཕེབས་ནས་ས་སྐྱར་འཇམ་དབྱངས་བཞི་ཐོག་པ། བཅོམ་ལྡན་རིག་རལ། རོང་པ་ཤེར་སེང་རྣམས་ཀྱིས་ཡོན་སྦྱར་ནས་འགྱུར་མང་བོ་མཛད་དེ། སྐད་གཉིས་གཞུང་ལུགས་ཉི་ཤུ་དྲུག། བོད་སྐད་རྐྱང་པ་སུམ་ཅུ་གཉིས།
མངོན་༼སྔོན་༽ཆད་མ་བསྒྱུར་ཉི་ཤུ་བཞི༎ བསྡོམས་ན་ལྔ་བཅུ་རྩ་བརྒྱད་དོ༎ ཞེས་པ་ལྟར་རོ༎ རྡོ་རྗེ་ཕྲེང་བ་སོགས་ཀྱི་དབང་མང་པོ་མཛད། ཕྱིས་ཡར་ཀླུངས་སུ་གཡའ་བཟང་པ་དང་། ཇོ་བོ་གྲགས་པ་རིན་ཆེན་སོགས་ཀྱིས་བཏེགས་ནས་གསེར་ཐང་བྲག་ཁར་བཞུགས་ཏེ།
དུས་འཁོར་གཙོ་བོར་གསུངས་པས། དུས་འཁོར་བ་བསོད་ཤེ་སོགས་རབ་ཏུ་བྱུང་བའི་

དཔེ་འགྲེམས་བརྒྱ་ལྷག་རེ་འདུས། འགྲོ་ཕན་དང་སྐུ་ཤིན་ཏུ་ཆེ། མངོན་པར་ཤེས་པ་ཐོགས་མེད་དུ་མངའ། དགུང་ལོ་བརྒྱ་དང་ལྔ་བཞུགས་ཏེ་གཤེགས་སོ༎ གྲུབ་ཆེན་མན་ལུངས་པ་ཉིད་ཀྱིས་རོང་བ་ཤེར་སེང་། དེས་ཀུན་མཁྱེན་འཕགས་འོད།
དེས་བུ་སྟོན་རིན་པོ་ཆེ་ལ། དབང་མདོར་བསྟན་དང་། མན་ལུངས་པའི་སྦྱོར་དྲུག་ཕྲན་དང་བཅས་པ་གནང་ངོ་༎ ཡང་ལོ་གྲགས་པ། བླ་མ་གྲུབ་པ་དཔལ་བཟང་པོ། ཡོན་ཏན་རྒྱ་མཚོ། ཀུན་མཁྱེན་ཆེན་པོ་རྣམས་ལས་བརྒྱུད་དེ་མན་ལུངས་པ་ནས་བརྒྱུད་པའི་རྒྱུད་འགྲེལ་གྱི་བཤད་བཀའ་དང་།
སྦྱོར་དྲུག་གི་མན་ངག་དང་ལོ་གྲགས་པའི་འགྱུར་གྱི་རྒྱུད་འགྲེལ་དང་། ལོ་གྲགས་པས་པཎྜི་ཏ་མང་པོ་ལ་གསན་པའི་གཏམ་རྒྱུད།
ཞལ་གདམས་རྣམས་ཀྱང་བྱུང་ངོ་༎ ཡང་ལོ་གྲགས་པ། འབྱུང་གནས་རྒྱལ་མཚན། རི་སྟོན་བློ་ཆེན་འོད། སངས་རིན་པ། ཐམས་ཅད་མཁྱེན་པ་འགོས་ལོ་ཙཱ་བ་རྣམས་བརྒྱུད་དེ་རྒྱུད་འགྲེལ་མན་ངག་དང་བཅས་པ་བྱུང་ངོ་༎ཆོས་རྒྱལ་འཕགས་པ།ཆོས་རྒྱལ་འཕགས་པ་ནི།
རྒྱ་ཡུལ་ནས་ཡར་ཕེབས་དུས་ངུར་མིག་ཏུ་

རྗེ་བཙུན་རྒྭ་ལོ་གདན་དྲངས་ནས་དབང་རྒྱུད་བཤད་མན་ངག་རྣམས་གསན་ཏེ་དུས་འཁོར་ལ་མཁས་པས་བསྟན་པའི་བདག་པོར་གྱུར་ཏོ༎བུ་སྟོན་རིན་ཆེན་གྲུབ།གངས་ཅན་འདིར་ཐུབ་པའི་བསྟན་པ་ཡོངས་རྫོགས་པའི་མངའ་བདག་ཐམས་ཅད་མཁྱེན་པ་བུ་སྟོན་རིན་པོ་ཆེ་ནི།
ཡབ་བྲག་སྟོན་རྒྱལ་མཚན་དཔལ་བཟང་པོ་ཞེས་པ་གདུང་རབས་བཅུ་བདུན་དུ་སྔགས་རྙིང་མའི་གྲུབ་ཐོབ་ཟམ་མ་ཆད་པའི་མཁས་གྲུབ་ཞིག་དང་། ཡུམ་སློབ་དཔོན་མ་བསོད་ནམས་འབུམ་ཞེས་པ་གསང་སྔགས་རྙིང་མའི་ཆོས་ལ་མངའ་བརྙེས་པ་ཞིག་གི་སྲས་སུ་ལྕགས་ཕོ་སྟག་ལ་ཤབ་སྨད་སྒོམ་གནས་སུ་སྐུ་བལྟམས།
ཁ་ཆེ་པཎྜི་ཏ་ཤཱཀྱ་ཤྲཱིའི་སྐུ་སྐྱེར་གྲགས། འཇམ་དཔལ་བསྒྲུབས་པས་ཞལ་གཟིགས།
དུས་ཕྱིས་ཀྱང་གཟིགས་རྟོག་མ་གྲུབ་པར་ཆོས་གསུང་བའི་ཚེ། ཡོན་ཏན་ཡེ་ཤེས་བཟང་པོའི་བསྟོད་སྒྲུབ། རེ་སྔོན་དུ་བཏང་ན་ཚིག་དོན་ཐམས་ཅད་གསལ་ལམ་མེར་ཐུགས་ལ་འཆར། དགུང་ལོ་ལྔ་དྲུག་ནས་ཡུམ་གྱིས་ཀློག་སློབ་པར་བརྩམས་པ་ན་འདའ་ཀ་ཡེ་ཤེས་དང་སའི་སྙིང་པོ་འཁོར་ལོ་བཅུ་པ་ལ་སྦྱར་ཀློག་མཛད་པས་ཀློག་མཁྱེན་པ་དང་ཐུགས་ལ་ཟིན་པ་མཉམ་དུ་བྱུང་།
མོས་བླ་ཆེན་ཚུལ་ཁྲིམས་དཔལ་བཟང་པོའི་ཕྱག་དཔེ་གཟིགས་པས་འདི་བསྟན་བཅོས་

རྣམ་དག་གོ། འདི་ནི་མིན་ནོ་ཞེས་སོ་སོར་ཕྱེ་བས་མེས་པོའང་ཤིན་ཏུ་དགྱེས། ཡིག་རྩིས་བསླབས་པས་སློབ་དཔོན་ལས་མཁས་པར་འགྱུར། བདུན་པ་ལ་ཁྲོ་ཕུ་རིན་པོ་ཆེའི་དྲུང་དུ་སེམས་བསྐྱེད་ཞུས་པས་བདག་པས་གཞན་གཅེས་ཀྱི་ཐུགས་བཅོས་མིན་དུ་འཁྲུངས།
བརྒྱད་པ་ལ་ཁྲོ་ཕུ་རྗེ་དེའི་དྲུང་དུ་བདེ་མཆོག་དྲིལ་བུ་བའི་དབང་ཞུས་དུས་འདིའི་དབུ་ལ་ཕྱག་བཞག་ནས་འོ་འདི་ལ་ངའི་ངལ་གསོ་ས་བྱེད་པ་ལགས་སོ་གསུངས།
ཁྲོ་ཕུ་བའི་ཟབ་ཆོས་རྣམས་ཀྱང་གནང་། མེས་པོའི་དྲུང་དུ་གསང་སྔགས་རྙིང་མ་མང་དུ་གསན། བཟོ་སྨན་མཁྱུད་དཔྱད་མཁས་པར་མཁྱེན། བཅོ་བརྒྱད་པ་ལ་ལོ་ཚོའི་མཁན་རྒྱུད་མཁན་པོ་རིན་ཆེན་སེངྒེ་དང་།
སློབ་དཔོན་ཚད་མའི་སྐྱེས་བུ་བསོད་ནམས་མགོན་ལས་རབ་ཏུ་བྱུང་སྟེ་མཚན་རིན་ཆེན་གྲུབ་ཏུ་བཏགས། སློབ་དཔོན་དེའི་དྲུང་དུ་ཕར་ཕྱིན་གྱི་སློབ་གཉེར་ལ་ཞུགས་ཏེ་འདིའི་ཕྱོགས་སུ་ཤི་ནའང་ཤི་སྙམ་དུ་དགོངས་ཏེ།
ཉིན་མཚན་དུ་གསོལ་དང་མནལ་གྱི་ལོང་མེད་པར་གསན་སྦྱང་ལ་འབད་པས་སྐུ་སེང་སེང་པོར་སོང་སྟེ་ཀུན་གྱིས་སྙིང་རྗེའི་གནས་སུ་བྱེད། གཞུང་ཊཱི་ཀ་ནག་འབྱམས་ཐུགས་སུ་ཆུབ་ཅིང་། ཉི་སྣང་།
བརྒྱ་སྟོང་འགྲེལ་ཆེན་

བྱམས་པ་དང་འབྲེལ་བའི་ཆོས་སྡེ་ཉི་ཤུ་ལ་མཁས་པར་གྱུར་ནས། ཁྲོ་ཕུར་བཤད་གསར་མཛད་དེ་སྡེ་སྣོད་འཛིན་པ་རྣམས་རིགས་པས་ཟིལ་གྱིས་མནན། བོད་ན་ཀ་བ་མི་འགྲེམས་པ་ཅིག་ལ་ཤེས་རབ་ཆེ་བར་གྲགས། དེ་ནས་མདོ་རྩ་དང་མེ་ཏོག་ཕྲེང་རྒྱུད་གསན་ཅིང་གཙོ་བོར་རྣམ་ངེས་ལ་སྦྱངས་པས་སྡེ་བདུན་མདོ་དང་བཅས་པ་ཚེགས་མེད་དུ་མཁྱེན།
དེ་ནས་མངོན་པ་ཀུན་ལས་བཏུས་ལ་སྦྱངས་ཏེ། སྔ་དྲོ་གཞུང་མདའ་ཚད་ཤོག་བུ་བདུན་དང་ཊཱི་ཀཱ་ཤོག་བུ་ལྔ་ཐུགས་སུ་འཛིན་པ་དང་།
ཕྱི་དྲོ་བཤད་པ་རྩལ་བཤད་དུ་གསན་པས་ཟླ་བ་གཅིག་ལ་མཁས་པའི་ཕུལ་དུ་ཕྱིན། སྤྱོད་འཇུག་དང་རིགས་ཚོགས་སོགས་དབུ་མའི་སྐོར་རྣམས་ཀྱང་གསན་ཡང་རྩེ་བ་རིན་ཆེན་སེངྒེ་ལ་བདེ་མཆོག་སོགས་སྔགས་ཆོས་མང་པོ་གསན།
ཉེར་གཅིག་པ་ལ་ཡབ་དང་ལྷན་ཅིག་དབུས་གཙང་གི་ཆོས་སྡེ་ཕལ་ཆེ་བར་གྲྭ་བསྐོར་ལ་བྱོན། དབུས་ནས་ཤཱཀ་གཞོན། བཙན་དགོན་པ་བ། ཁ་རག་བྱང་གཞོན།
གཙང་ནས་དཔལ་ལྡན་སེངྒེ། འཇམ་སྐྱ་སོགས་ལུང་རིགས་ཀྱིས་བཏུལ་བས་ཕ་སྟོན་བུ་སྟོན་དུ་གྲགས་ཤིང་ཁྱད་པར་དུ་རྗེ་འདི་གྲུབ་མཐའ་རྒྱ་མཚོའི་ཕ་རོལ་ཏུ་སོན་པས་མཁས་པའི་གྲགས་པས་

ས་ཐམས་ཅད་དུ་ཁྱབ། དེ་ནས་རྣམ་སྣང་བ་ཡོན་ཏན་རྒྱ་མཚོ་ལ་སྤྱོད་ཡུལ། དོན་གྲུབ་དཔལ་ལ་བརྟག་གཉིས། ཡབ་ལ་ཕྱག་རྡོར། གྲང་བོ་ལུང་བ་ལ་དོན་ཞགས། འཇམ་སྐྱ་ནམ་མཁའ་དཔལ་ལ་རྣམ་འགྲེལ་གསན། དེ་ནས་ཁྲོ་ཕུར་འཆད་ཉན་མཛད་དེ་ཕར་ཚད་མངོན་སུམ་ལ་བཤད་པའི་རྐང་བཙུགས།
ཉེར་གསུམ་པ་ལ་ཚོང་འདུས་འགུར་མོའི་བླ་བྲང་དུ། དཀའ་བཞི་བ་གྲགས་པ་གཞོན་ནུ། བྱང་སེམས་བསོད་ནམས་གྲགས། བསོད་ནམས་བཟང་པོ་སྟེ་ཆོས་ལུང་མཁན་པོ་གསུམ་གྱིས་མཁན་སློབ་མཛད།
དད་པའི་དགེ་འདུན་ཉེར་གཉིས་ཀྱི་དབུས་སུ་བསྙེན་པར་རྫོགས། མཁན་སློབ་ལ་མདོ་རྩ། སོ་ཐར་གྱི་མདོ། ཀརྨ་ཤ་ཏཾ། བློ་སྦྱོང་རྣམས་གསན། དེ་ནས་ཐར་པ་གླིང་དུ་ཐར་ལོའི་དྲུང་དུ་ཟླ་བ་བཅུ་བར་མ་ཆད་དང་ལར་ལོ་བཞི་བཞུགས་ནས།
ཀ་ཙན་གྱི་མདོ་བྱིངས་ཉེ་བསྒྱུར་ཨུ་ཎ་དང་། ཨ་མ་ར་ཀོ་ཥ་རྣམས་སཾ་སྐྲི་ཏའི་སྐད་དུ་ཐུགས་འཛིན་མཛད་ནས། དེ་རྣམས་འགྲེལ་པ་དང་བཅས་པ་ལ་ལེགས་པར་སྦྱངས།
རྒྱ་གར་ཤར་ནུབ། ཁ་ཆེ། སིངྒྷ་ལ། སིནྡྷུ། རྒྱ་མཚོ་མཐའ་ལ་སོགས་པའི་ཡི་

གེ་རིགས་མང་པོ་མཁྱེན། ལོ་ཙཱ་བྱང་བར་གྱུར། དེ་ནས་གསེར་གྱི་མཎྜལ་ཕུལ་ནས་ཟབ་ལམ་གྱི་ཁྲིད་ཞུས་པས། ཆོས་འདིའི་བདག་པོ་ཁྱེད་རང་ཡིན་པས་བགྱིའོ་གསུངས་ནས། དཔེ་མེད་མཚོ་དང་ཤ་ཝ་རིའི་གདམས་པ་གནང་སྟེ།
འདག་སྦྱར་བུག་སྒོ་ཅན་དུ་བཞུགས་པ་ན། རྩ་རླུང་ཐིག་ལེིའི་གནས་ཚུལ་མངོན་སུམ་དུ་གཟིགས། གཟུང་འཛིན་དབྱིངས་སུ་དག་ནས་ཡེ་ཤེས་ཆེན་པོའི་རྩལ་རྫོགས། རིན་ཆེན་སྣང་བ་དང་རིན་ཆེན་སྒྲོན་མ་སོགས་ཏིང་ངེ་འཛིན་སྒོ་དུ་མ་མངོན་དུ་གྱུར་ཏེ།
ཉམས་རྟོགས་མངོན་པར་ཤེས་པ་ཐོགས་པ་མེད་པ་འཁྲུངས། བླ་མ་ལ་སངས་རྒྱས་དངོས་ཀྱི་འདུ་ཤེས་ལས་ཐ་མལ་དུ་ནམ་ཡང་མ་མཐོང་གསུང་། དབང་མདོར་བསྟན། རྒྱུད་ཕྱི་མ།
སེམས་འགྲེལ་གཉིས། དོན་དམ་བསྙེན་པ། ནཱ་རོ་པ། ཨ་བྷ་ཡ། བརྩོན་འགྲུས་དཔལ་གྱི་སྦྱོར་དྲུག དབང་རབ་བྱེད་ཀྱི་འགྲེལ་པ། སྙིང་པོ་རྒྱན། སཱ་དྷུ་པུ་ཏྲའི་སྒྲུབ་དཀྱིལ། ཉི་ཟླ་སྒྲུབ་པ།
ཡེ་ཤེས་སྤྱན་སྒྲུབ། སྦས་པ་མིག་འབྱེད། ཐར་ལོ་ཉིད་ཀྱིས་མཛད་པའི་སྦྱོར་དྲུག་གི་སྐོར་སོགས་མང་དུ་གསན།

དེ་ནས་དཔལ་ལྡན་སེངྒེའི་དྲུང་དུ། རྭ་འབྲོའི་དགོངས་པ་གཅིག་ཏུ་དྲིལ་བ་ལས། ཁྱད་པར་ཕྱག་ལེན་རྭ་ལུགས་གཙོ་བོར་བཏོན་པའི་དབང་ཞུས་པའི་ཚེ། བླ་མ་རྡོ་རྗེ་ཤུགས་དངོས་སུ་གཟིགས། གཞན་ཡང་བདེ་དགྱེས་སྒྱུ་ཐོད་རྡོ་རྗེ་ཕྲེང་བའི་དབང་སོགས་གསན།
དེ་ནས་རོང་དབེན་དམར་དུ་བླ་མ་རྡོ་རྗེ་རྒྱལ་མཚན་པའི་དྲུང་དུ་བྱོན། ཟླ་བ་དགུ་བར་མ་ཆད་པར་བསྟེན་ནས། དུས་འཁོར་རྒྱུད་འགྲེལ་རྭ་འབྲོའི་བཞེད་ཚུལ་སོ་སོར་ཕྱེ་བའི་རྒྱུད་བཤད་མཛུབ་ཁྲིད་ཚར་གཉིས་ཆ་ལག་དང་བཅས་པ་གསན་ཏེ་ཚིག་དོན་གཉིས་ལ་མཁས་པར་གྱུར།
བླ་མས་ཀྱང་འོ་ཆོས་བདག་པོ་ལ་འཕྲོད་ད་བློ་བདེའོ་གསུངས། དུས་ཕྱིས་ཀྱང་དུས་འཁོར་ཁོ་ན་ལ་ཐུགས་རྩིས་ཆེ་ཞིང་།
གསུང་བའི་དུས་ནའང་འདི་དཔལ་དུས་ཀྱི་འཁོར་ལོ་བྱ་བ་གཞན་གྱི་རྒྱུད་འགྲེལ་པས་འདིའི་དཀྱིལ་ཆོག་དཀའ། རྒྱུད་གཞན་གྱི་དཀྱིལ་ཆོག་པས་འདིའི་བསྲུང་འཁོར་ཡང་ཚན་ཆེ། འདི་འདྲ་བའི་ཆོས་སློབ་པ་ལ་འོ་ཡངས་ཞོར་ཤམ་ལ་ཤེས་པ་མི་འཆི།
འདིར་བྱོན་ཅིག་གསུང་ནས་ས་རིས་ལ་སོགས་པ་རྣམས་དཔོན་སློབ་ཆོས་ཁྲིའི་ཁ་རུ་བསྒྲིགས་ནས་མཛད། བརྗེད་

ཐོའི་དཔེ་ཆུང་དང་འཁྲུལ་འཁོར་གྱི་གནད་ལ་སོགས་པ་རྣམས་རྒྱུད་འགྲེལ་དང་བཏུན་གྱིན་ཕྱག་ལེན་མཛད། འོ་སྐོལ་སྔགས་པ་ཀུན་ལ་ཕྲ་མོའི་ལག་ལེན་ཚུན་ཆད་ལ་དྲི་གཏུག་བྱེད་པ་ཅིག་རང་མ་བྱུང་ན། ཨོཾ་སོབ་སོབ་རེའི་དགེ་བཤེས་ལ་གཤའ་མ་མི་འཆི།
དེས་ན་འདི་ལྟ་བུའི་རྒྱུད་ལ་སློབ་གཉེར་བྱེད་ན། ཁོལ་ཐོན་དུ་དཀའ་དཀའ་ལ་ནན་ཏན་ཆེན་པོ་འཚལ། མ་བདེ་བ་བྱུང་ན་དྲིས་ཤིག ཆོས་ཟབ་ལ་རྒྱ་ཆེ་བ་སངས་རྒྱས་རྣམས་ཀྱིས་གསུངས།
སྡུད་བྱེད་རྣམས་ཀྱིས་བསྡུས། པཎ་གྲུབ་རྣམས་ཀྱིས་བསྒྱུར། མཁས་པ་རྣམས་ཀྱིས་གཏན་ལ་ཕབ། བཤད་པའི་སྲོལ་མ་ཆག དབང་གི་ཆུ་བོ་མ་ནུབ། ལྷད་མ་ཞུགས། འདྲེས་མ་ཁྱེར། དམ་མ་ཉམས། བཀའ་རྒྱུད་གྲུབ་ཐོབ་ཀྱི་ཟམ་མ་ཆད།
བྱིན་བརླབས་ཀྱི་ན་བུན་མ་ཡལ། མདོ་རྒྱུད་འགྲེལ་བ་ཟབ་མོ་རྣམས་ཀྱི་ལྡེ་མིག སངས་རྒྱས་སྲས་བཅས་ཐམས་ཅད་ཀྱི་སྤྱི་ལམ་འདི་ལྟ་བུའི་ཆོས་བཤད་ཉན་བྱར་ཡོད་པ་ཚོགས་བསགས་པ་ཡིན་པས་ད་ཆུད་མ་གསན།
རང་གཞན་གྱི་དོན་རྒྱ་ཆེན་པོ་མཛོད་ཅེས་ནན་ཏན་ཆེན་པོའི་སྒོ་ནས་གསུང་ཞིང་། དཀའ་བའི་གནད་རྣམས་ལ་དྲི་བ་ཞུས་པ་ལ་ཤིན་ཏུ་དགྱེས། ཛཱ་ལནྡྷ་རི་པའི་དངོས་སློབ་བི་བྷཱུ་ཏི་དཱ་ལ་

ལ་གཏུམ་མོ་དང་གེགས་གསེལ་དང་། བར་ཕུག་རོང་བ་གཞོན་ནུ་གྲུབ་ལ་བཀའ་གདམས་པའི་ལུགས་མང་པོ་གསན། སོ་གཅིག་པ་ལ་སྐུ་ཞང་གྲགས་པ་རྒྱལ་མཚན་པས་གདན་དྲངས། ཞྭ་ལུ་གསེར་ཁང་གི་གཙུག་ལག་ཁང་དུ་ཕྱག་ཕབ་ནས་དཀའ་ཆེན་བཞི་ལ་བཤད་པའི་རྐང་མཛད་ནས་འཆད་ཉན་གྱི་གྲྭ་བཙུགས་པ་ན།
གྲྭ་པ་འགའ་ཞིག་གིས་ཆགས་སྡང་གི་རྣམ་འགྱུར་མི་བཟད་པ་བསྟན་པ་ཞི་བའི་ཆེད་དུ་དབུ་མཛད་བཀྲ་ཤིས་བཟང་པོ་ལ་ཕར་ཕྱིན་གསན། འོན་ཀྱང་ད་དུང་མ་བཟློགས་པར་སྤྱན་ལ་རྡེའུ་འཕེན་པ་སོགས་བྱས་པས།
རང་ལ་མི་ཕན་གཞན་ལ་གནོད་པ་ཡི།། བདག་གི་འཆད་ཉན་འདི་འདྲས་ཅི་བགྱི་ལགས༎ ཟ་འདུག་འགྲོ་འཆག་ལ་སོགས་ཅི་བྱས་ཀྱང་༎ གཞན་གྱི་ཁོང་ཁྲོའི་རྒྱུ་རུ་འགྱུར་ལ་སྐྱོ༎
ད་ནི་ཚེ་ཡང་རིང་དུ་མི་གནས་ཤིང་༎ ནང་གི་དབང་པོ་ཡོངས་སུ་མི་གསལ་ལ༎ སྐྱེ་འཆིའི་སྡུག་བསྔལ་ཤིན་ཏུ་བཟོད་པར་དཀའ༎ ཅུང་ཟད་ཤེས་པ་ཉམས་ལེན་དུས་ལ་བབ༎ གསུངས་ནས་རེ་ཤིག་ཐུགས་ལས་ཆུང་ངུ་ལ་གཞོལ་པ་ན།
སྐུ་ཞང་ཆེན་པོ་ཏབ་ཏབ་སོགས་

གྱུར་ནས་མ་རུངས་པ་རྣམས་སྲོག་གི་ཆད་པ་ལ་གཏུགས་པ་ན། དེ་རྣམས་ཀྱང་འགྱོད་པས་ནོངས་པ་ཆགས་ཤིང་རྗེ་འདི་ཁོ་ན་སྐྱབས་སུ་བསྟེན་ཏེ་མགྲིན་གཅིག་ཏུ་གསོལ་བ་བཏབ་པས། དེ་རྣམས་ཀྱི་འཇིགས་སྐྱོབ་དང་བསྟན་པ་ལ་དགོངས་ནས་སླར་ཡང་ཆོས་ཀྱི་འཁོར་ལོ་ཟླ་མེད་པ་བསྐོར།
དེ་དུས་གྲུབ་ཐོབ་ཟེ་དམར་བ་ལ་བདེ་མཆོག་གསན། དེ་ནས་སྔོན་ཇོ་བོ་རྗེས་བྱིན་གྱིས་བརླབས་པའི་བསྟི་གནས། དེའི་མཆོད་རྟེན་ཡང་བཞུགས་པའི་ཞྭ་ལུ་རི་ཕུག་ཏུ་གཙུག་ལག་ཁང་དགེ་འདུན་གྱི་སྡེ་དང་བཅས་པ་བཞེངས།
སྔར་རོང་པ་རྡོ་རྗེ་རྒྱལ་མཚན་ལ་དུས་འཁོར་གསན་པའི་དུས་སུ་གསང་འདུས་ཤེས་པ་ཞིག་བྱུང་ན་སློབ་ཞུས་པས། ངེད་ཀྱི་མཆེད་གྲོགས་སློབ་དཔོན་འཕགས་པ་བྱ་བ་འཕགས་ཡོག་དུས་གསུམ་ལ་མཁས་པ་ཞིག་མ་དག་ཕྱོགས་ན་ཡོང་གསུངས་སྟེ་རྩད་བཅད་པས།
ཕྱིས་སྐྱི་མཁར་ན་བཞུགས་པ་གསན་ནས་གདན་འདྲེན་བཏང་བ་ན། མནལ་ལམ་དུ་བུད་མེད་གཅིག་གིས་བུམ་པ་ཆུའི་ཅུང་མ་གང་བ་གཅིག་དང་།
རྣལ་འབྱོར་བ་གཅིག་གི་རྡོ་རྗེ་དྲིལ་བུ་གཅིག་ཁྱེར་བྱུང་ནས། འདི་པ་སྔར་ཁྱེད་རང་གི་ཡིན་པ་ན་ནིང་ནས་བྲག་རམ་ན་ཡར་ལ་འཕྱིན་ད་ཁྱེད་རང་ལ་གཏོད་པ་ཡིན་ཟེར་ནས་

གཏོད་དུ་བྱུང་བ་རྨིས། ཐུགས་དགྱེས་ཚོར་དང་བཅས་པས་ཀུན་མཁྱེན་འཕགས་འོད་ཞྭ་ལུ་རི་ཕུག་ཏུ་གདན་དྲངས་པས། ཁྱེད་ལ་རྒྱ་བའི་རྒྱ་ལུགས་དང་གར་བའི་གར་ལུགས་སོགས་ནས་དགོས་པ་དེ་མིན། འགག་འདྲ་བཤད།
གཞན་ཤར་རྩེ་བཀླགས་ནས་ཐོབ་ཆེ་བ་གཅིག་བགྱིའོ་གསུངས། བཤད་པ་རྡོ་རུས་ཐུག་པ་ཅིག་ཞུ་ཞུས་པས། ཨ་བ་སྙིང་ནས་རང་སློབ་ན་སྔོན་ལ་རིམ་ལྔའི་དམར་ཁྲིད་བགྱི་གསུང་ནས་དབང་དང་ཁྲིད་གནང་། དེའི་ཚེ་སངས་རྒྱས་བྱང་སེམས་མང་པོ་ཏིང་ངེ་འཛིན་གྱི་རྩེད་མོ་སྣ་ཚོགས་མཛད་པ་དང་།
བསྐྱེད་རིམ་ཀྱི་དུས་སུ་ལྷ་སོ་གཉིས་ཀྱི་ཞལ་གཟིགས། རྡོར་བཟླས་ཀྱི་དུས་སུ་རྟགས་ལྔ་དང་རླུང་ལྔ་སོ་སོར་གསལ་བ་གཟིགས།
སྐུ་ལུས་འཇའ་འོད་དུ་གྱུར་པ་ལ་ལྷ་སོ་གཉིས་ཀྱི་དཀྱིལ་འཁོར་དུ་གཟིགས། མནལ་འོད་གསལ་དུ་ཟིན། ཨུ་རྒྱན་དུ་བྱོན་ནས་ཡེ་ཤེས་མཁའ་འགྲོ་མ་དང་མཇལ། མངོན་དགར་བྱོན་ནས་རིན་པོ་ཆེའི་ཞལ་མེད་ཁང་ན་སངས་རྒྱས་སྟོང་གྲལ་བསྒྲིགས་སུ་བཞུགས་པ་གཟིགས།
ཞིང་ཁམས་དག་པ་བལྟ་ན་ཉི་ཟླ་ལ་ཞོན་པའམ་འོད་ཟེར་ལ་འཇུག་པའམ། མཁའ་ལྡིང་ལ་ཞོན་པ་སོགས་བྱས་ནས་གང་འགྲོ་འདོད་

པའི་ཡུལ་དུ་བསླེབས་པ་སྙམ་བྱས་ན་མཐོང་གི་འདུག་གསུངས། མཚན་མོ་མནལ་ལམ་དུ་གསུང་རབས་གང་བཞེད་ལ་གཟིགས་རྟོག་མཛད་ནས་སང་དེ་ཚོགས་སུ་གསུངས། དེ་ནས་གསང་འདུས་འཕགས་སྐོར། ཡེ་ཤེས་ཞབས་ལུགས། དུས་འཁོར་རྭ་འབྲོའི་དབང་རྒྱུད་བཤད་མན་ངག་གི་བཀའ།
ནཱ་རོ་པ། ཇོ་བོ་རྗེ། ཤཱཀྱ་ཤྲཱི། ཤ་བ་རི། དཔྱལ་ཨ་མོ་གྷ། གྱི་ཇོ། ཙ་མི། རྒྭ་ལོ། ཞང་ཚལ་པ། སྲེག་པ་ལུང་པ། མར་པ་བྱ་ཟེ་རྣམས་ཀྱི་སྦྱོར་དྲུག
ཨོ་རྒྱན་བསྙེན་སྒྲུབ་སོགས་སྦྱོར་དྲུག་རིགས་མི་འདྲ་བ་མང་པོ། བདེ་དགྱེས། གཤིན་རྗེ་གཤེད། སྒྱུ་དྲ། གདན་གཞི། མཱ་ཡཱ། གྲུབ་སྙིང་། ཡོ་ག བྱ་སྤྱོད་ཕལ་མོ་ཆེའི་དབང་བཤད་མན་ངག་གི་བཀའ་ཐམས་ཅད་དོ༎
བླ་མ་འདི་ལ་རྡོ་རྗེ་འཆང་གི་འདུ་ཤེས་ལས་སྐད་ཅིག་ཀྱང་མི་གཡེལ། བླ་མས་ཀྱང་ཆོས་རེ་རེ་གསུང་པའི་ཤམ་དུ་ཆོས་བདག་པོ་ལ་འཕྲོད་དོ་གསུངས། སྤྱིར་བླ་མ་ཉི་ཤུ་རྩ་བརྒྱད་མངའ། མང་དུ་ཐོས་པ་རྒྱ་མཚོའི་མཐར་སོན་ནས།
དབྱར་དགུན་གྱི་དུས་ཆོས་ལ། དཀའ་ཆེན་བཞི་སྤྱོད་འཇུག འཕགས་ཡོག་དུས་གསུམ་ཞེས་པའི་ཐ་སྙད་མཛད་ནས་སྟོན་དཔྱིད་དུས་འཁོར་

དང་གསང་འདུས་རྒྱུད་འགྲེལ། རྡོ་རྗེ་འབྱུང་བ། སམ་པུ་ཊི་རྣམས་རྒྱུན་དུ་གཙོ་བོར་གསུངས། གཞན་མདོ་རྒྱུད་ཀྱི་བཤད་ལུང་དབང་མན་ངག་དག་ཐུག་པ་མེད་པར་ཞར་ཆོས་སུ་གསུང་། བསྟན་བཅོས་མང་དུ་མཛད་པ་ལས་དུས་འཁོར་གྱི་སྐོར་ལ།
རྒྱུད་འགྲེལ་གྱི་མཆན། ས་བཅད། ཆོས་འབྱུང་། མཁས་པ་དགའ་བྱེད། ལག་ལེན་གྱི་རྩིས། མྱུར་རྩིས་ཀྱི་ལྷན་ཐབས། སྒྲ་རིག་མཁས་རྒྱན། མདོར་བསྡུས་དང་པོའི་ཊཱི་ཀཱ ངེས་དོན་སྙེ་མ།
ལྷན་སྐྱེས་དང་། ཐུགས་དཀྱིལ་དང་། ཡོངས་རྫོགས་ཀྱི་སྒྲུབ་ཐབས། བསྟོད་པ། དཀྱིལ་ཆོག དེའི་ལྷན་ཐབས། མཆོད་གར། སྔགས་གར། སྟངས་སྟབས་བདུན་པ། རྒྱུད་མཆོད། བརྒྱུད་པའི་གསོལ་འདེབས། རབ་གནས།
དུས་ཐ་མའི་ཆོ་ག མཆོད་ཕྲེང་། གོ་ལའི་རྣམ་གཞག ཞི་བ་དང་ལས་བཞིའི་སྦྱིན་བསྲེག ཐིག་རྩ་ཁོར་ཡུག་གི་ལྷ་འགོད་ཚུལ། དབང་མདོར་བསྟན་གྱི་ཊཱི་ཀཱ། ཁྲིད་ཡིག ངོ་སྤྲོད། འགལ་སྤོང་རྣམས་མཛད།
ས་སྐྱ་པ་དོན་ཡོད་རྒྱལ་མཚན་སྐུ་མཆེད་ཀྱིས་བརྟག་གཉིས་ལ་ཊཱི་ཀཱ་མཛད་

པར་བསྐུལ་བ་ན། རྗེ་བཙུན་གྲགས་པ་རྒྱལ་མཚན་དང་ལན་གཉིས་མཇལ། རྗེ་བཙུན་གྱི་ཞལ་ནས་འདིའི་འགྲེལ་པ་བྱེད་པ་དེ་ལེགས། སྤྱིར་བཀའ་བསྟན་བཅོས་རྣམས་དང་། ཁྱད་པར་གསང་སྔགས་ཀྱི་བསྟན་བཅོས་ལ་ཞུས་དག་དང་ཡང་སྒོས་སུ་དེའི་བསྟན་བཅོས་ལ།
ང་རང་གི་ཞུས་དག་ཅིག་བྱ་སྙམ་ནའང་མ་གྲུབ། ད་ཉིད་ཀྱིས་ཞུས་དག་གྱིས་ཤིག་ཅེས་ལུང་བསྟན་པས། ག་རེ་བླ་མ་རྗེ་བཙུན་ཆེན་པོ་དང་མཇལ། ས་སྐྱ་པའི་ཆོས་རྣམས་དང་ཁྱད་པར་བརྟག་གཉིས་ལ་ང་བས་རྒྱུད་ཐག་ཉེ་བ་དེང་སང་མེད་སྙམ་དུ་དགོངས།
འགྲེལ་པ་བྱ་བར་ལུང་བསྟན་གོང་མའི་ཡིག་ཆ་རྣམས་ལ་དགག་སྒྲུབ་བྱ་བར་བཀས་གནང་ཡང་བཏང་སྙོམས་སུ་བཞག་ནས་ལུང་འགྲེལ་མཛད།
སྐུ་ཞང་ཆེན་པོའི་རྗེས་སུ་སྲས་ཀུན་དགའ་དོན་གྲུབ་གྱིས་སྦྱིན་བདག་བྱས་ནས། ཞ་ལུར་རྣལ་འབྱོར་རྒྱུད་ཀྱི་གཞལ་ཡས་ཁང་དུ་ལྷ་འབུམ་མཛད་དེ་དཀྱིལ་འཁོར་ལྔ་བརྒྱ་ལྷག་ལོགས་བྲིས་སུ་བྲིས། བསྟན་འགྱུར་བཞེངས་ཏེ་དཀར་ཆག་མཛད།
དབོན་ཆེན་རྒྱལ་བ་བཟང་པོས་ཤངས་སུ་གདན་དྲངས་ཏེ། མཆོད་རྟེན་དང་ལུགས་མའི་རྟེན་མང་པོའི་ཞལ་བསྐོས། སྤྱོད་རྒྱུད་ཀྱི་དཀྱིལ་འཁོར་བཞི་བཞི་བཅུ་ལྷག་

བྱ་རྒྱུད་ཀྱི་དཀྱིལ་འཁོར་སུམ་ཅུ་ལྷག་གི་ལྷ་འབུམ་མཛད་ནས་རི་མོར་བྲིས། རི་ཕུག་ཏུ་དུས་འཁོར་གྱི་སྐུ་རིན་པོ་ཆེ་ལས་གྲུབ་པ་སོགས་སྐུ་མང་པོ་དང་བཀའ་འགྱུར་དང་། བོད་ཀྱི་བསྟན་བཅོས་ཀྱང་ཕལ་མོ་ཆེ་བཞེངས།
རྒྱ་གར། རྒྱ་ནག བལ་པོ། ཧོར། ཡུ་གུར། སོག་པོ། འགའ། དབུས་གཙང་མངའ་རིས་ཁམས་ཀྱི་སློབ་མ་གྲངས་མེད་པ་སྨིན་གྲོལ་དུ་མཛད། འཇམ་དབྱངས་དོན་ཡོད་རྒྱལ་མཚན་སྐུ་མཆེད། བསོད་ནམས་བློ་གྲོས་སྐུ་མཆེད།
ཆོས་ལུང་མཁན་ཆེན་བསོད་ནམས་གྲགས། གུ་ཤྲཱི་ཆོས་གྲགས་དཔལ་བཟང་པོ། ལོ་ཙཱ་བ་བློ་གྲོས་དཔལ་སོགས་མཁས་བཙུན་གྱི་སློབ་མ་མང་དུ་འདུས། དཀའ་ཆེན་བཞི། དབུ་སྤྱོད་རྣམས་ཀྱི་ཚིག་དོན་ལ་མཁས་པའི་སྟོན་པ་དང་།
འཕགས་ཡོག་དུས་གསུམ། གུར་བརྟག་སམ་གསུམ། ལོ་ནག་དྲིལ་གསུམ། སྒྱུ་ཐོད་གདན་གསུམ། དམར་ནག་འཇིག་གསུམ་སོགས་ལ་མཁས་པའི་ཕྱི་ནང་གི་རྡོ་རྗེ་སློབ་དཔོན་ཕེར་བ་དང་།
བསྐྱེད་རྫོགས་ལ་བརྟན་པ་ཐོབ་པའི་རྣལ་འབྱོར་པ་དང་། ཀུ་ས་ལི་ལ་སོགས་པའི་སློབ་མ་གྲངས་ཀྱིས་མི་ལང་པ་

ཐོན། ཞྭ་ལྟར་ཚོགས་པ་སུམ་སྟོང་བརྒྱད་བརྒྱ། རི་ཕུག་ཏུ་སྡེ་སྣོད་འཛིན་པ་ཤ་དག་དང་། འདག་སྦྱར་བུག་སྒོ་ཅན་ལ་བཞུགས་པའི་དགེ་འདུན་ལྔ་བརྒྱ་ལྷག་རེ་འདུས། སྟག་ཚལ། འོར་མོ། ཚ་མིག བྲེ། འབྲས་ཡུལ།
ཤངས། དབེན་དམར་ལ་སོགས་པར་སྐྱེ་བོ་ཁྲི་ཁྲག་མང་པོ་ལ་སེམས་བསྐྱེད་གནང་། རྒྱ་གར་གྱི་རྒྱལ་པོ་པུཎྱ་མལ་གྱིས་འཕྲིན་ཡིག་སྐྱེས་དང་བཅས་ནས་ཕུལ། ཆོས་ཟབ་མོའི་སྐྱེས་ལན་གནང་བས་གུས་པར་འཛིན།
རྒྱ་ནག་ནས་རྒྱལ་པོ་ཐོ་གན་ཐིི་མུར་གན་གྱིས་གདན་འདྲེན་གྱི་གསེར་ཡིག་པ་བཏང་བ་དབེན་པར་བཞུགས་པའི་ཐུགས་དམ་གྱིས་བཟློག གཤེད་དམར་གྱི་རྒྱུད་སོགས་གསུང་རབས་མང་པོ་ཞུ་ཆེན་མཛད་དེ་གཞི་གནས་བསྒྱུར།
འགྱུར་ཆོས་དང་ཧོར་ཁོང་བསབ་པ་མང་པོས་བསྟན་པའི་སྲོག་ཤིང་མཛད། རེ་གཉིས་པ་ལ་གཡའ་ཕག་གཉིས་ཀྱི་འཁྲུག་སྡུམས་ལ་དབུས་སུ་བྱོན་པའི་ལམ་དུ་མྱང་སྟོད་ཆུ་མིག་ར་ལུང་སོགས་སུ་ཆོས་མང་དུ་གསུངས།
རྩིས་ཀྱི་མཁན་པོ་ནམ་མཁའ་རིན་ཆེན་སོགས་དགེ་སློང་དགེ་ཚུལ་མང་པོའི་མཁན་སློབ་མཛད། ར་སོགས་ལྷ་བཙུན་གྱི་བུའི་ལྐུགས་

ཕྱེ། ཁ་རོ་དང་། ཡར་འབྲོག་སྣ་དཀར་རྩེ་ལ་སོགས་པར་སོ་ཐར་དང་སེམས་བསྐྱེད་མང་དུ་གནང་། ཡར་འབྲོག་མཚོ་མོ་ཆེ་ལ་བྱོན་དུས་གྲུ་ནང་དུ་འདུལ་བའི་དུས་གོ་མཛད། སྲིན་པོ་རི། གྲྭ་ཐང་། ཡར་ཀླུངས་རྣམ་རྒྱལ།
སྣེ་གདོང་། དོ་སྔོན། ཁྲ་འབྲུག པུ་གུ་དོ། འོལ་ཁ་ཚ་ཐང་རྣམས་སུ་སྔགས་མཚན་ཉིད་ཐེག་པ་ཆེ་ཆུང་གི་ཆོས་མང་དུ་གསུངས། དེ་ནས་དཔལ་ལྡན་བླ་མ་བསོད་ནམས་རྒྱལ་མཚན་དྭགས་པོ་ནས་གདན་འདྲེན་པའི་ཆེད་དུ་སྟོད་སྡེ་ལུང་བ་ནས་ཡུལ་མ་ལ་བརྒྱུད་དེ་རྩྭ་དེ་ཡུལ་དུ་འབྱོན་པར་བརྩམས་པ་ན།
ཡུལ་དེའི་ཁྲོམ་ཆེན་པོ་ཚོགས་པའི་ནང་དུ་གཙང་མོ་གཟུགས་མི་ཚད་ལས་ཉིས་འགྱུར་གྱིས་ཆེ་བ། གོས་ནེ་ཙོ་ཁ་གྱོན་པ་རྒྱན་གྱིས་མཛེས་པ་གསུམ་བྱུང་ནས།
ཀྱེའི་གྲོང་མི་རྣམས་ནང་པར་ཡུལ་མ་རོང་ལ་སྐྱེས་བུ་དམ་པ་ཁྱད་པར་ཅན་འབྱོན་གྱིན་ཁྱེད་རྣམས་ཀྱིས་ཟམ་པ་འཛུགས་པ་དང་བསུ་སྐྱེལ་བྱས་ན་བསོད་ནམས་ཆེན་པོ་ཐོབ་བོ་ཟེར་ནས་མི་སྣང་བར་གྱུར་པས།
ཀུན་ངོ་མཚར་ཏེ་ཐང་ཤིང་གི་ཟམ་པ་འཛུགས་པ་དང་ལམ་འཕྲང་བཅོས་ཚར་བ་ན། རྗེ་ཉིད་ཕེབས་ཏེ་དེ་རྣམས་ཀྱིས་ཟམ་པ་ལ་གདན་དྲངས་བྱིན་བརླབས་ཞུས་དེ་ནི་སྒྲོལ་མས་

ཆུའི་འཇིགས་པ་ལས་བསྐྱབས་པ་ཡིན་གསུངས། དེ་ནས་དྭགས་པོ་མཁར་ལུང་བཟང་སུ་ཕེབས། དཔལ་ལྡན་བླ་མ་གདན་འདྲེན་པར་བརྩམས་པ་ན། རོང་མི་ཀུན་གྱིས་དམག་གིས་བཀག་པས་དཔུང་གི་ཁྲོད་དུ་ཐོག་བབས་ཏེ་སྟར་ཀའི་སྡོང་བོ་ཕྱེ་མར་བརླབས་པས་ས་སྐྱ་པའི་འདྲེ་བྱུང་ཟེར་ནས་སྐྲག་སྟེ་སླར་དད་པར་གྱུར།
སྒྲུམ་པ་དང་། སྒོམ་ཚིགས་པ་སོགས་སྐྱེ་བོ་མང་པོ་ལ་སེམས་བསྐྱེད་གནང་། སྒམ་པོ་རིན་པོ་ཆེ་སོགས་དམ་པ་མང་པོའི་མཁན་སློབ་མཛད།
དེ་ནས་དཔལ་ལྡན་བླ་མ་གདན་དྲངས་ནས་ཡར་བྱོན། གདན་ས་ཐེལ་དང་། བསམ་ཡས་སོགས་སུ་ལྷ་བཙུན་བསོད་ནམས་འོད་ཟེར་སོགས་དགེ་བཤེས་སྐྱེ་བོའི་ཚོགས་སྟོང་ཕྲག་མང་པོ་ལ་ཆོས་གསུངས།
ཡེར་པ། གུང་ཐང་། འཕྲུལ་སྣང་། ར་མོ་ཆེ། མཚུར་ཕུ། དབུ་རི། གཞུ་ཀུན་ར། སྙེ་མོ། ཚ་མིག གྱ་བ་མདོ་ཕུག་ལ་སོགས་པ་གནས་བཤད་གྲྭ་སྒོམ་གྲྭ་ཆེ་ཆུང་རྣམས་སུ་སྔགས་མཚན་ཉིད་ཀྱི་བཤད་སྲོལ་སྔགས་མེད་པ་རྣམས་སྲོལ་བསྟོད།
ཡོད་པ་རྣམས་དར་ཞིང་རྒྱས་པར་མཛད། སྐྱེ་དགུའི་ཚོགས་འབུམ་ཕྲག་མང་པོ་ཐེག་པ་ཆེན་པོའི་ལམ་དུ་བཀོད་དེ། སླར་རི་ཕུག་ཏུ་ཕེབས་ནས་སྔར་བཞིན་དུས་ཆོས་རྣམས་དང་

སྦྱོར་དྲུག རིམ་ལྔ། སྤྲོས་མེད། ཆོས་དྲུག ངལ་པོ། ཞི་བྱེད་སོགས་ཀྱི་ཁྲིད་བཀའ་དང་། རྒྱུད་སྡེ་བཞིའི་དབང་བཤད་བྱིན་བརླབས་ཀྱི་བཀའ་བར་མ་ཆད་དུ་གནང་། རེ་གསུམ་པ་ལ་དབང་ལྡན་འབྲས་སྤུངས་ཀྱི་ཆག་ཚུལ་བསྒྱུར།
རི་ཕུག་ཏུ་བྱང་ཆུབ་ཆེན་པོའི་མཆོད་རྟེན་བཞེངས། དཔོན་ཆེན་དབང་བརྩོན་སོགས་སྐྱེ་བོ་མང་པོ་བྱང་ཆུབ་ལ་བཀོད། ཧོར་རྒྱལ་བུ་པྲཛྙཱ་ཅིང་ཟེའུ་ཙིང་དབང་འཁོར་ཧོར་བརྒྱ་ཕྲག་དང་བཅས་པ་ལ་དུས་འཁོར་གྱི་དབང་གནད་ཟབ་ཆོས་ལ་སྦྱར།
ཆོས་ཡོན་དུ་བཙོན་བསོད་ངེས་སྟོང་ཕྲག་མང་པོའི་སྲོག་བསྐྱབས། ཁྲོ་ཕུར་ཁྲོ་ལོའི་གདན་ས་མཛད་དེ་བཤད་གྲྭ་དང་སྒོམ་གྲྭ་བསྐྱངས། ས་སྐྱར་བྱོན་ནས་གདུང་རྒྱུད་པ་དང་སྡེ་སྣོད་འཛིན་པ་གནམ་གྱི་སྐར་མ་ཙམ་ཆོས་ཀྱིས་ཚིམ་པར་མཛད།
ཁྲུ་སོ་དྲུག་པའི་དཔལ་མཆོག་རིགས་བསྡུས་ཀྱི་དཀྱིལ་འཁོར་བཞེངས་ནས་ཆོས་ཀྱི་རྒྱལ་མཚན་པ་ལ་དབང་བསྐུར། ལྷ་ཁང་ཆེན་མོར་རྡོར་དབྱིངས་ཀྱི་དཀྱིལ་འཁོར་བློ་བློངས་རྒྱུ་རིན་པོ་ཆེ་ལས་གྲུབ་པ་རྩ་ཐིག་ཁྲུ་བཅུ་གཉིས་པའི་བཀོད་པ་མཛད་དེ་བཞེངས།
རེ་བདུན་པ་ལ་ཞྭ་ལུའི་གདན་

སར་ཐུགས་སྲས་ལོ་ཙཱ་བ་བསྐོས་ནས་རི་ཕུག་ཉིད་དུ་བཞུགས་ཏེ། ཁ་ཆེ་པཎྜི་ཏ་སུ་མན་ཤྲི་བྱོན་པ་ལ་སྤྱན་རས་གཟིགས་པདྨའི་དྲ་བ་གསན། ཆོས་ཀྱི་རྒྱལ་མཚན་པ། གུ་ཤྲི་ཀུན་དགའ་རིན་ཆེན། ཏའི་སི་ཏུ།འཇམ་དབྱངས་གུ་ཤྲཱི་རྣམས་ལ་དུས་འཁོར་གྱི་དབང་གནང་།
ཏི་ཤྲི་བསོད་བློ་བ་ལ་རྡོ་རྗེ་ཕྲེང་བའི་དབང་གནང་། དུས་འཁོར་སོགས་ཕྱི་ནང་གི་དཀྱིལ་འཁོར་མང་པོའི་ལོ་དུས་ཀྱི་སྒྲུབ་མཆོད་ཆེན་མོའི་སྲོལ་བཙུགས།
བོ་དོང་ཨེར་ཐུགས་སྲས་ལོ་ཙཱ་བ་དང་། ཆོས་ཀྱི་དཔལ་བ་དང་། ཚེ་འཇམ་སོགས་སྡེ་སྣོད་འཛིན་པ་མང་པོ་ལ་རྡོ་རྗེ་ཕྲེང་བ་སོགས་ཆོས་རྗེ་ཉིད་ལ་བཞུགས་པའི་དབང་ཕལ་མོ་ཆེ་གནང་། ཨེའི་གཙུག་ལག་ཁང་གི་རབ་གནས་མཛད།
ཆུ་མིག སྟག་ཚལ་རྫིང་ཁ། རིན་སྤུངས། མྱང་སྟོད་ལྕང་ར། སྟག་ཚང་རྫོང་ཁ། ཞུ་འབྲོག་གནས། ཤངས་མཐོང་སྨོན་སོགས་སུ་གདུལ་བྱ་མང་པོ་སྨིན་གྲོལ་ལ་བཀོད། གདན་ས་རི་ཕུག་ཏུ་གཙང་ཕྱོགས་ཀྱི་དགེ་འདུན་མཐའ་དག་བསགས་ནས།
ང་དགའ་ལྡན་དུ་འགྲོ་བའི་ཕྱི་ཕྱག་ཡིན་གསུངས་ནས་སྤོང་ཐག་མཛད། སྐབས་ཤིག་ཏུ་མདང་སུམ་རྨི་ལམ་ཤིན་ཏུ་

བཟང་། དགའ་ལྡན་ནས་སྐས་རིངས་གསུམ་བྱུང་བའི་དབུས་མ་ལ་བྱམས་པ་བྱོན། གཅིག་ལ་ངས་འཛོགས། གཅིག་ལ་སུས་ཕྱིན་ནམ་གསུངས། དོན་བཞི་པ་ལ། གྲྭ་པ་ཀློག་པ་པ་རྣམས་ཞྭ་ལུར་བརྫངས། སྤོང་བ་པ་རྣམས་ནང་མཚམས་བསྡམས།
ཆོས་རྗེ་ཉིད་ཀྱང་མུན་ཁང་བསྲུབས་ནས་ཐུགས་དམ་ལ་རྩེ་གཅིག་ཏུ་བཞུགས། འབྲུག་ལོའི་དཔྱིད་སྐུ་ཁམས་མཉེལ་བ་ན། རྒྱལ་སྲས་ཐོགས་མེད་པ་སོགས་དགེ་འདུན་མང་པོས་གསེར་གྱི་མཎྜལ་ཕུལ་ནས་གསོལ་བ་བཏབ་པས།
མདང་གསུམ་ངའི་རྨི་ལམ་ན་རྣམ་ཐོས་ཀྱི་བུས་ནང་ཚོ་འགོག་པ་ཡིན་ཟེར་ནས་ལུས་ལ་བསེ་ཁྲབ་ལྟ་བུ་མང་པོ་བཀོག་ནས་བསྐྱུར་གཏོང་གིན་གདའ་གསུང་ནས་སྐུ་ཁམས་དྭངས་ཏེ་གཏང་རག་གི་གཏོར་མ་མཛད་དོ༎
སླར་ཧོར་ཟླ་ལྔ་བའི་གཞུག་ནས། ཅུང་ཟད་མཉེལ་ཏེ་དོན་ལྔ་བ་ཤིང་ཕོ་འབྲུག་གི་ལོ་ཟླ་བ་དྲུག་པའི་ཉི་ཤུ་གཅིག་གི་ཐོ་རངས་མེ་ཏོག་གི་ཆར་དང་བཅས་ཏེ་མྱ་ངན་ལས་འདའ་བའི་ཚུལ་བསྟན། ཉི་ཤུ་བདུན་ལ་གདུང་སྦྱངས་པས་རིང་བསྲེལ་ཡུངས་འབྲུ་ལྟ་བུའི་ཕུང་བོར་གྱུར་པས།
རྒྱ་གར། རྒྱ་ནག བལ་བོད་

ཀྱི་ཕྱོགས་ཐམས་ཅད་དུ་ཁྱབ་པར་བྱས། ཞྭ་ལུར་ནང་རྟེན་ཇོ་བོའི་སྐུ་ཚད་མ། ཕྱི་རྟེན་གསེར་འབུམ། དབྱེན་འདུམ་པའི་མཆོད་རྟེན། གདན་ས་རི་ཕུག་ཏུ་སྐུ་འདྲ་རིན་པོ་ཆེ་རྣམས་བཞེངས་སོ༎ བདག་ཉིད་ཆེན་པོ་འདི་ལ་བུ་སློབ་བསམ་གྱིས་མི་ཁྱབ་ཀྱང་མཆོག་ཏུ་གྱུར་པ་དུས་འཁོར་ལ་མཁས་པ་ནི།
ཁ་ཆེ་པཎྜི་ཏ་སུ་མ་ན་ཤྲཱི། དཔལ་ལྡན་བླ་མ་དམ་པ་བསོད་ནམས་རྒྱལ་མཚན། ཐུགས་སྲས་ལོ་ཙཱ་བ། ཆོས་ཀྱི་དཔལ་བ་གཉིས།
ལོ་ཆེན་བྱང་རྩེ། རྒྱལ་ཐང་པ། སྐྱབས་མཆོག་པ། ཁྱུང་པོ་ལྷས་པ། ཆོས་གྲགས་དཔལ་བ། ལོ་ཙཱ་བ་བློ་གྲོས་དཔལ། དབང་རྣོན་པ། འཇམ་དཀར་བ། དུས་འཁོར་བ་ཤཱཀྱ་དཔལ། ཚེ་འཇམ་པ། འཇམ་རིན་པ། གྲུབ་པ་དཔལ།
གཞོན་ནུ་གྲུབ། མགོན་དཔལ་བ། དབང་གྲགས་པ། དཔལ་ཆེན་པ་སོགས་བྱུང་ལ། ཁ་ཆེ་པཎ་ཆེན་སུ་མ་ན་ཤྲཱི་ནི། ཡོངས་སུ་རྫོགས་པའི་པཎྜི་ཏ་ཆེན་པོ་རྒྱུད་སྡེ་རྒྱ་མཚོ་ལ་མཁས་པ་དེས། རྗེ་འདི་ལ་འཕགས་ཡུལ་དུ་ཤ་ལུ་པཎྜི་ཏ་ཞེས་གྲགས་ཤིང་མཆོག་ཏུ་དུས་འཁོར་ལ་མཁས་པའི་སྙན་པ་

གསན་ནས། དེ་ཞུ་བའི་ཆེད་དུ་ཞྭ་ལུར་ཕེབས་པ་ལ་དུས་འཁོར་གྱི་དབང་རྒྱུད་བཤད་སྦྱོར་དྲུག་གི་ཁྲིད་མ་ལུས་པར་སཾ་སྐྲི་ཏའི་སྐད་དུ་གནང་བས། པཎ་ཆེན་དེ་མཆོག་ཏུ་དགྱེས་ཤིང་གུས་པ་ཆེན་པོས་ལེགས་པར་གསན་ནས།
སླར་རྒྱ་གར་དུ་ཐེགས་ཏེ་དེའི་རྒྱུན་དར་བར་མཛད་དོ༎བསོད་ནམས་རྒྱལ་མཚན།དཔལ་ལྡན་བླ་མ་དམ་པ་བསོད་ནམས་རྒྱལ་མཚན་དཔལ་བཟང་པོ་ནི་ཡབ་བདག་ཉིད་ཆེན་པོ་བཟང་པོ་དཔལ་དང་། ཡུམ་ཞྭ་ལུ་བ་གཞོན་ནུ་འབུམ་གྱི་སྲས་སུ་ཆུ་ཕོ་བྱི་བ་ལོ་ལ་ས་སྐྱར་སྐུ་འཁྲུངས།
ཟླ་བ་གསུམ་ན་ཉན་ཆེན་བསོད་ནམས་བརྟན་པ་ལ་དྲིལ་བུ་བའི་དབང་དང་། དགུང་ལོ་གསུམ་པ་རོང་པ་ཤེར་སེང་ལ་གཤེད་དམར་གྱི་དབང་གསན།
བརྒྱད་པ་ལ་བརྟག་གཉིས་གསུངས། བཅུ་གཅིག་པ་ལ་བླ་ཆེན་ཀུན་བློ་བ་ལ་དགེ་བསྙེན་མནོས། བཅུ་བདུན་པ་ལ་མཁན་ཆེན་བསོད་གྲགས་པས་མཁན་པོ། དཔལ་ལྡན་སེང་གེ་བས་སློབ་དཔོན་མཛད་དེ་རབ་ཏུ་བྱུང་། ཉི་ཤུ་པ་ལ་མཁན་སློབ་དེ་གཉིས་དང་།
རིན་ཆེན་དཔལ་བཟང་པས་གསང་སྟོན་མཛད་དེ་བསྙེན་པར་རྫོགས། མནལ་ལམ་དུ་པཎ་ཆེན་ཤཱཀྱ་ཤྲཱི། ས་སྐྱ་པཎྜི་ཏ། ཕ་དམ་པ་རྣམས་དང་མཇལ། བླ་མ་རིན་ཆེན་

དཔལ་བཟང་པོ་ལ་སྦྱོར་དྲུག་གསན་པས་སྟོང་གཟུགས་ཀྱི་འཇམ་དབྱངས་ལོངས་སྐུའི་རྣམ་པ་གཟིགས། བྲག་ཁ་བ་དང་། སྔོན་པ་ཆོས་དཔལ་བཟང་པོ་དང་། མཁན་ཆེན་བསོད་གྲགས་པ་ལ་སྦྱོར་དྲུག་གསན་པས་དྲུང་རྩོལ་ལ་དབང་འབྱོར།
བླ་མ་དཔལ་ལྡན་སེངྒེ། བྲག་ཕུག་པ་བསོད་ནམས་དཔལ། གཞོན་ནུ་དཔལ་བཟང་པོ། དཔང་བློ་གྲོས་བརྟན་པ། གན་པ་རིན་ཆེན་རྒྱལ་མཚན། བུ་སྟོན་རིན་པོ་ཆེ། མཁན་ཆེན་གཞོན་ནུ་མགོན་པོ། རྒྱལ་སྲས་ཐོགས་མེད་པ།
ལོ་ཆེན་བྱང་རྩེ་རྣམས་ལ་བསྟེན་ནས། ཕར་ཚད་འདུལ་མངོན་དབུ་མ་སོགས་བདེ་སྣོད་ཀྱི་གཞུང་ལུགས་རབ་འབྱམས་དང་། སྒྲ། སྙན་ངག བསྡེབས་སྦྱོར། མངོན་བརྗོད་ལ་སོགས་པ་ཐ་སྙད་ཀྱི་གཞུང་ལུགས་མང་པོ་དང་།
ཁྱད་པར་གསང་སྔགས་ཀྱི་རྒྱུད་སྡེ་རྒྱ་མཚོའི་དབང་རྒྱུད་བཤད་མན་ངག་མཐའ་དག་ལ་ལེགས་པར་སྦྱངས་པས། མཁས་པ་ཟླ་མེད་པར་གྱུར། ཁྱད་པར་དུ་དཔང་ལོ་ལ་རྒྱུད་འགྲེལ་གསན་དུས་ཁྱེད་ཀྱིས་འདི་ཅི་ནས་ཀྱང་ལེགས་པར་མཁྱེན་པར་མཛོད་ཅིག་ཅེས་དོ་དམ་ཆེར་མཛད་ནས་གསུངས་པས།
སླད་མར་བུ་སྟོན་རིན་པོ་ཆེ་ལ་དུས་འཁོར་

གྱི་དབང་རྒྱུད་མན་ངག་དང་བཅས་པ་དང་། རྗེ་དེས་ཆོས་གསན་ནོ་ཅོག་མཐའ་དག་བུམ་པ་གང་བྱོར་གསན་པས་མཆོག་ཏུ་མཁས་པར་གྱུར། ཉེར་བདུན་པ་ལ་གོང་མའི་གདན་འདྲེན་ལན་གསུམ་བྱུང་ནའང་། འོད་ཟེར་ཅན་གྱི་མན་ངག་གིས་བཟློག
སོ་གསུམ་པ་ལ་ཧོར་རྒྱལ་པོའི་འཇའ་དྭ་དང་ཤེལ་དམ་བཞི་ཕུལ་ནས་བཞི་ཐོག་ཏུ་བཞུགས་སུ་གསོལ་ཏེ་བསྟན་པའི་མངའ་བདག་ཏུ་བཀུར། ཕར་ཚད་བརྟག་གཉིས་ལ་སོགས་པའི་བཤད་གྲྭ་བཙུགས། ལམ་འབྲས་ལ་སོགས་པའི་ཁྲིད་དང་དབང་གིས་གདུལ་བྱ་ཚིམ་པར་མཛད།
སོ་དྲུག་པ་ལ་དབུས་སུ་ཕེབས་ཏེ། ཐོལ་དུ་སྤྱན་སྔ་གྲགས་པ་རྒྱལ་མཚན་པ་ལ་ཆོས་གནང་། བསམ་ཡས་ཞིག་བསོས་ཀྱི་གྲྭ་བཙུགས། སོ་བདུན་པ་ལ་ཡང་ཧོར་གྱི་གདན་འདྲེན་བྱུང་བས།
ཏ་དབེན་བློ་གྲོས་རྒྱལ་མཚན་བཞི་ཐོག་ཏུ་བསྐོས། རྟ་ལ་ཆིབས་པ་སྤངས་ཏེ་ཞབས་ཐང་མཛད་ནས་བྱང་འདམ་གྱི་བར་དུ་བྱོན། སྟག་ལུང་པ་རཏྣ་ཨཱ་ཀ་ར་ལ་ཐུགས་བསྐྱེད་གནང་། གཡང་ལ་ལ་ཁ་བ་ཆེན་པོ་བབ་ཀྱང་ཐང་རྒྱང་མཛད་དེ་བྱོན་པས་རླངས་ཕྱུར་རེ་བྱུང་བས་ཀུན་ངོ་མཚར་

དུ་གྱུར། རྭ་སྒྲེང་དུ་ཇོ་བོའི་རྒྱ་དཔེ་རྣམས་གཟིགས་པས་འཇའི་གུར་ཕུབ། དགེ་འདུན་རྣམས་ལ་ཆོས་གསུངས་པས་མེ་ཏོག་གི་ཆར་བབ། དཔོན་སློབ་ཉི་ཤུ་ཙམ་ཀླུང་ཤོད། འོལ་ཁ། དྭགས་པོ་སྨན་ལུང་། ཙྭ་དེ་ཡུལ་རྣམས་བརྒྱུད་དེ་རྫམ་ཡུལ་གྱི་མཁར་ལུང་བཟང་སུ་ཕྱག་ཕབ།
ལོ་གཅིག་གི་བར་དུ་ཐུགས་དམ་འདག་འབྱར་ལ་བཞུགས། བུ་སྟོན་རིན་པོ་ཆེ་གདན་འདྲེན་ལ་ཕེབས་པས། གཙང་དུ་འབྱོན་པ་ནི་མ་གནང་བར་དབུས་སུ་བསྐོར་ཅིག་ཕེབས།
བླ་ཆེན་བསོད་བློ་བ་གདན་སར་བརྫངས། སླར་ཡང་དྭགས་པོ་ཐེགས། མ་གཅིག་དབང་བའི་གདན་འདྲེན་བྱུང་བས་འགྱོགས་པར་བྱོན་ཏེ། བོ་དོང་ཨེར་ཡུམ་སྲས་མཇལ། མ་གཅིག་འདས་པ་དག་པའི་ཞིང་དུ་འདྲེན་པར་མཛོད།
དེ་ནས་ས་སྐྱར་མཁས་བཙུན་སྟོང་ཕྲག་མང་པོ་ལ་དབང་དང་ལམ་འབྲས་ཀྱི་ཁྲིད་གནང་། དབུས་སུ་ཕེབས་ཏེ་ཉན་པོར་ཕར་ཕྱིན་གསུང་དུས། གྲོས་ཀུན་མཁྱེན་པས་ཐུབ་པ་ཆེན་པོ་ཤེར་ཕྱིན་གསུང་བར་མཐོང་།
ཤེས་རྡོར་བས་ཆོས་རྗེ་ཉིད་འཇམ་དབྱངས་སུ་མཐོང་སྟེ། མཎྜལ་གྱི་རྒྱན་གྱི་ཆེད་དུ་རང་ཉིད་ཀྱི་ལག་པའི་གསོར་

མོ་ལྔ་བཅད་པ་ན། ཆོས་རྗེ་ཉིད་ཏབ་ཏབ་པོར་བྱོན་ཏེ་དེའི་སོར་མོ་རྣམས་བསྒྲིགས་ཞལ་ཆབ་བཏབ། ནཱ་རོ་མཁའ་སྤྱོད་ཀྱི་བྱིན་བརླབས་གནང་བས་དེའི་ནུབ་མོ་སོར་མོ་སྔོན་བཞིན་དུ་སོས། དེ་ནས་སྙེ་ཐང་དུ་བཞུགས་ནས་དགེ་འདུན་གྱི་ཚོགས་ཆེན་པོ་ལ་བར་ཆད།
བརྟག་གཉིས། ལམ་འབྲས་སྦྱོར་དྲུག་རྣམས་གནང་། དེ་ནས་གདན་ས་ཐེལ་དུ་སྤྱན་སྔ་བ་སོགས་སྡེ་སྣོད་འཛིན་པ་མང་པོ་ལ་དུས་འཁོར་གྱི་རྒྱུད་བཤད་ལམ་འབྲས་སྦྱོར་དྲུག་སོགས་གནང་།
དེ་དུས་ལོ་གཅིག་གི་ཁོངས་སུ་བསམ་ཡས་ཀྱི་ཞིག་གསོས་མཐའ་དག་གྲུབ། རབ་གནས་ཀྱི་ཚེ་དགེ་འདུན་ཁྲི་ཕྲག་ལྷག་ཙམ་འདུས་ལྷའི་མེ་ཏོག་སྣ་ལྔ་པའི་ཆར་བབ། དེ་ནས་ས་སྐྱར་བྱོན་ཏེ་ཆོས་གསུང་པའི་སྐབས་སུ།
ཧོར་གྱི་གདན་འདྲེན་པ་བྱུང་བས། དཔོན་སློབ་བཅོ་བརྒྱད་ཀྱིས་ཟླ་བ་གཉིས་ཀྱི་བར་དུ་ཉིན་མོ་བཞུགས་ཤིང་མཚན་མོ་འབྲོས་པའི་དཀའ་བ་སྤྱད་ནས། ཞེ་བརྒྱད་པ་ལ་ཡང་མཁར་ལུང་བཟང་སུ་བྱོན།
དེར་ལོ་གཅིག་གི་བར་དུ་སྐུ་མཚམས་མཛད་ནས་སློབ་མ་མང་པོ་ལ་ལམ་འབྲས་དང་། སྦྱོར་དྲུག་གི་ཁྲིད་བཀའ་མང་པོ་བུག་སྒོ་ལས་གནང་། དུས་འཁོར་ཊཱིཀ་ཆེན་མཛད་པར་བརྩམས་པ་ན་

མནལ་ལམ་དུ་བུད་མེད་སྔོ་བསངས་རྒྱན་དང་བཅས་པ་གཅིག་གིས་སྣག་སྙུག་གཏད་ནས་ང་བྲིས་ཤིག་ཟེར་བྱུང་བས་མཐར་ཕྱིན་པའི་ལྟས་སུ་དགོངས། ལྔ་བཅུ་པ་ལ་བྲག་རིངས་ཞེས་པའི་གནས་སུ་སྐུ་འཁོར་བཞི་དང་བཅས་པ་ཟླ་བ་དྲུག་གི་བར་དུ་ཐུགས་དམ་ཁོ་ན་ལ་རྩེ་གཅིག་ཏུ་བཞུགས།
སློབ་དཔོན་མཉྫུ་ཤྲཱི་བས་སྐུ་ལུས་ཅུང་ཟད་རེ་མ་བཅགས་ན་སྐྱོན་མི་མཆི་ལགས་སམ་ཞུས་པས་ཏིང་ངེ་འཛིན་གནད་དུ་སོང་ན་དེ་ཉིད་ལུས་སྦྱོངས་སུའང་འགྲོ་བ་ཡིན་པར་འདུག་གསུངས།
དེ་ནས་མཐའ་རྒྱས་སུ་བྱོན་ནས་བླ་ཆེན་བསོད་བློ་བ་གོང་དུ་བརྫངས། རྩེས་ཐང་བསམ་གཏན་གླིང་དུ་རྒྱལ་སྲས་ཐོགས་མེད་པ་དང་ལྷན་ཅིག་ཟླ་བ་གསུམ་ཐུགས་དམ་ལ་བཞུགས།
སྙེ་ཐང་ཆོས་རྫོང་བཏབ་སྟེ། དེར་སི་ཏུ་ཆོས་རིན་པས་ཞུ་བ་པོ་མཛད་ནས་སྡེ་སྣོད་འཛིན་པ་ལྔ་བཅུ་ཙམ་ལ་ཐུགས་བརྩོམས་ཊཱིཀ་ཆེན་གྱི་སྟེང་ནས་དུས་འཁོར་གྱི་བཤད་པ་རྒྱས་པར་གནང་། ཁྲིད་རིམ་ཡང་རྒྱུན་མི་འཆད་དུ་གནང་།
དེ་ནས་ཡང་ང་གསུམ་པ་ལ་མཁར་ལུང་བཟང་སུ་ཕེབས་ཏེ། དུས་འཁོར་དོན་དུ་གཉེར་བའི་དགེ་བཤེས་མང་པོ་ཕྱག་ཕྱིར་བྱོན་པ་རྣམས་ལ་དུས་འཁོར་གྱི་བཤད་པ་རྒྱས་པ་དང་ཁྲིད་རིམ་རྣམས་གནང་།
དེ་ནས་ལོ་

གཅིག་ན་རྐོང་པོ་ནས་པར་དུས་འཁོར་ཐུགས་དཀྱིལ་གྱི་དཀྱིལ་འཁོར་བློས་སླང་བཞེངས། རྐོང་པོ་རལ་གསུམ་ཕྱག་ཕབ་ནས་སྐྱེ་བོའི་ཚོགས་ཆེན་པོ་ལ་སེམས་སྐྱེད་གནང་། ལོ་གཅིག་གི་བར་རྒྱ་བསྡམས། སྦུ་ཆུ་ལྷ་ཁང་དུ་འབུམ་ནག་དང་འབུམ་དམར་གཟིགས་པས་མེ་ཏོག་གི་ཆར་བབ།
འོ་ཐང་མཚོ་མོའི་ཡུལ་སྡེ་མ་ཆུའི་གནོད་པ་བསྒྱུར། ང་དྲུག་པ་ལ་བོད་ཀླུངས་ལ་རྒྱུད་དེ་བྱར་བེལ་ཁ། ཕོ་བྲང་ཡང་རྩེ་རྣམས་སུ་ཕེབས།
གཉལ་ལྟེའུ་རར་དབྱར་ཆོས་ལ་བརྟག་གཉིས་དང་། ལམ་འབྲས་གནང་། གསེར་ཕྱེ་འབུམ་པའི་དྲུང་དུ་སེམས་སྐྱེད་གསུངས་པས་ཐམས་ཅད་ཀྱིས་གཟུང་དུ་བཏུབ་པ་མེ་ཏོག་གི་ཆར་བབ། ལྷ་སར་ཇོ་བོ་རིན་པོ་ཆེ་ལ་ཁྲི་རྒྱབ་ཕུལ།
སྙེ་ཐང་དུ་དུས་འཁོར་གྱི་བཤད་པ་རྒྱས་པར་གསུངས་པས། རྭ་འབྲོ་ཤོང་འགྱུར་གྱི་དཔེ་འགྲེམས་བརྒྱ་ལྷག་བྱུང་། དབུས་ཕྱོགས་ཀྱི་དུས་འཁོར་འཆད་ཉན་པ་གཅིག་ལ་དེ་ཉིད་སྡེ་སྣོད་འཛིན་པའི་ཚོགས་འདུ་ཆེ་བར་གྲགས།
རླུང་ལྟས་ལ་སྐུ་ཚེའི་བར་ཆད་འོང་བ་མཁྱེན་ནས། གཡེ་གོ་ར་གདོང་དུ་རྡོ་རྗེ་བཟླས་པ་འབུམ་ཕྲག་གཅིག་མཛད་པས་ལོ་ལྔ་སྐུ་ཚེ་བསྲིངས། མཁན་ཆེན་གྲགས་རྒྱལ་

པ་ལ་རྡོ་རྗེ་ཕྲེང་བའི་དབང་གནང་། འཇམ་དབྱངས་གུ་ཤྲཱི་ལ་སྦྱོར་དྲུག་གནང་། བོ་དོང་ཨེར་དགེ་འདུན་བཞི་ཁྲི་ལྷག་འདུས་པ་ལ་ཆོས་ཀྱི་འཁོར་ལོ་བསྐོར་ཏེ་གསེར་ཞོ་རེའི་འགྱེད་གནང་། དེ་ནས་ས་སྐྱར་ཕེབས་ཏེ་ཚོགས་སུ་དུས་འཁོར་གྱི་ཆོས་འབྱུང་།
མདོར་བསྡུས་དང་པོ་ཡན་གྱི་བཤད་པ། བརྟག་གཉིས་རྣམས་གསུངས། རྟེན་རྣམས་ལ་ཞིག་གསོས་མཛད། སྐུ་ཁམས་ཅུང་ཟད་མཉེལ་དུས་ཐུབ་པ་ཆེན་པ་ལ་གནས་བརྟན་བཅུ་དྲུག་གིས་བསྐོར་བ་མངོན་སུམ་དུ་གཟིགས་མ་ཐག་བསྙུན་ལས་དྭངས།
དེ་ནས་བོ་དོང་ཨེར་ལོ་ཆེན་བྱང་རྩེ་སོགས་གཙང་ཕྱོགས་ཀྱི་བླ་མ་རྣམས་ཀྱིས་ཐོག་དྲངས་སྡེ་སྣོད་འཛིན་པ་ཤ་སྟག་དང་བསྐྱེད་རྫོགས་ལ་བརྟན་པ་ཐོབ་པའི་རྣལ་འབྱོར་གྱི་དབང་ཕྱུག་མང་དུ་འདུས་པ་ལ་དུས་འཁོར་གྱི་བཤད་པ་རྒྱས་པ།
ལམ་འབྲས། སྦྱོར་དྲུག རིམ་ལྔ། སྤྲོས་མེད་ལ་སོགས་ཁྲིད་དབང་བྱིན་བརླབས་མང་དུ་གནང་། དེ་ནས་དཔལ་སྡིངས།
ཆུ་མིག སྣར་ཐང་། ཞྭ་ལུ་རྣམས་སུའང་ཆོས་ཀྱི་འཁོར་ལོ་བསྐོར་བཞིན་པར་བྱོན་ཏེ། དབུས་ཕྱོགས་སུ་ཕེབས། བསམ་ཡས་སུ་དགེ་འདུན་ཉི་ཁྲི་འདུས་པ་ལ་ཆོས་ཀྱི་འཁོར་ལོ་བསྐོར། གསེར་

ཞོ་རེའི་འགྱེད་གནང་། རྗེ་འདིའི་བཀའ་འབུམ་ལ་པོ་ཏི་ཉི་ཤུ་རྩ་ལྔ་བཞུགས་པ་ལས་ཁྱད་པར་དུ་དུས་འཁོར་བསྐོར་ལ་བསྡུས་དོན་ཆོས་འབྱུང་། སྟོང་འཇུག་གི་རྩིས། སྦྱོར་དྲུག་གི་ཁྲིད་ཡིག ངོ་སྤྲོད་བསྲུངས་འཁོར་གཉིས།
མངོན་དཀྱིལ། ཐུགས་དཀྱིལ་མངོན་རྟོགས། རྣལ་འབྱོར་མའི་མཆོད་ཆོག་རྣམས་སོ༎ རྗེ་འདིས་དགེ་བསྙེན་དང་དགེ་ཚུལ་ལྟ་ཞོག བསྙེན་རྫོགས་ཀྱི་སྡོམ་པ་ཕོག་པ་ལ་སྟོང་ཕྲག་ལྔ་ལྡན་པ་བྱུང་།
སྡོམ་པ་འབོག་པ་དང་། དབང་བསྐུར་བ་དང་། རབ་གནས་རྣམས་ལ་སླ་ཆོས་གཏན་མི་མཛད། ཚུལ་ཁྲིམས་ཀྱི་དྲི་དང་ལྡན། ཁོ་བོ་ལོ་བཅུ་བདུན་པ་ལ་རབ་ཏུ་བྱུང་ནས་ངའི་བར་དུ་ཚུལ་ཁྲིམས་གཙང་བར་བསྲུངས་པས་འདི་ངའི་འཕྲིན་ལས་ཀྱི་གཙོ་བོ་ཡིན་གསུངས།
དུས་ཕྱིས་བོད་དུ་བྱུང་བ་གཅིག་ལ་མཁན་ཆེན་བུ་སྟོན་པའི་རྩོན་འགྲུས་ལ་སུས་ཀྱང་མི་དོ། དེ་མ་གཏོགས་ང་ཡང་བརྩོན་འགྲུས་ཆུང་རྒྱུ་མེད་གསུངས། མཉམ་པར་མ་བཞག་པའི་ཐུགས་མི་མངའ་སྟེ།
གཟིགས་རྟོག་གི་སྐབས་སུའང་ཕྱག་དཔེའི་སྟེང་དུ་སྟོང་གཟུགས་དུས་རྒྱུན་དུ་འབྱུང་གསུངས། བདག་ཉིད་ཆེན་པོ་འདིའི་ཞབས་གཉིས་ལ་འཁོར་ལོའི་མཚན་དང་ལྡན། སྐུ་ལུས་ལ་

སྲིན་འབུའི་རིགས་མི་འབྱུང་། སྐྱེ་བོ་གཞན་ལས་མཆོག་ཏུ་གྱུར་པའི་གཟི་འོད་འབར། གསུང་སྙན་ཅིང་ཚངས་པའི་དབྱངས་དང་ལྡན་ནོ༎ རེ་གསུམ་པ་ལ་ཆོས་རྫོང་དུ་བླ་མ་བཞོན་རྒྱལ་བ་ཅན་ན་ས་ཆེན་ཡབ་སྲས་ཀྱང་བཞུགས་པས།
སྔ་ཕྱི་ཀུན་དུ་དེར་སྐྱེ་བར་སྨོན་ལམ་བཏབ་པ་ཡིན་ཡང་། བྱམས་ཆོས་འདི་རྣམས་ལ་ཐོས་བསམ་བྱས་པའི་མཐུ་ཡིན་ནམ་དགའ་ལྡན་དུ་འགྲོ་བར་འདུག་གསུངས། དེར་སྡེ་སྣོད་འཛིན་པ་ཉེར་ལྔ་པ་ཚན་པ་གསུམ་ལ་དུས་འཁོར་གྱི་དབང་རྫོགས་པ་དང་།
དབང་མདོར་བསྟན་དང་། ལམ་འབྲས་དང་། སྦྱོར་དྲུག་གནང་། དེ་ནས་བསམ་ཡས་སུ་ཕེབས། མཁན་ཆེན་ཞི་བ་འཚོའི་དབུ་ཐོད་བླ་བྲང་དུ་གདན་དྲངས། ཉིན་རེ་བཞིན་བརྒྱ་ཕྱག་མཛད་ཅིང་སྨོན་ལམ་འདེབས།
ཐོ་རངས་བུ་སྟོན་རིན་པོ་ཆེ་དང་རྡོ་རྗེ་རྣལ་འབྱོར་མ་བྱོན་ནས། བུ་སྟོན་པས་འདི་རང་མཁའ་སྤྱོད་ཡིན་ནོ་གསུང་བ་བྱུང་། དེ་བཞིན་གཤེགས་པའི་སྐུ་མང་པོས་ཞིང་གང་བ་གཟིགས།
ལོ་ཙཱ་བ་ནམ་མཁའ་བཟང་པོ་ལ་ཆག་ལོ་ཙཱ་བ་དེ་ལ་རྣམ་ཐར་བཟང་པོ་ཡོད་པས་ལྟོས་ཤིག་གསུངས། རེ་བཞི་པ་ཡོས་ལོ་ཟླ་བ་དྲུག་པའི་ཉི་ཤུ་ལྔ་ལ་ས་གཡོ་བ་དང་། མེ་ཏོག་གི་ཆར་འབབ་པ་

དང་བཅས་པའི་ཆོ་འཕྲུལ་བསྟན་ཏེ་དགའ་ལྡན་དུ་གཤེགས་སོ༎མཚུངས་མེད་གཞོན་ནུ་གྲགས་པ།དེ་དུས་ཀྱི་མཁས་བཙུན་རྣམས་དང་། ཁྱད་པར་དུ་དུས་འཁོར་སྨྲ་བ་ཕལ་མོ་ཆེ། རྗེ་དེའི་སློབ་མར་མ་གྱུར་པ་མེད་པས་བགྲང་བར་མི་དཔྱོད་ལ།
བྱེ་བྲག་ཏུ་མཚུངས་མེད་གཞོན་ནུ་གྲགས་པ་ནི། འཕན་ཡུལ་དུ་སྐུ་འཁྲུངས། གཞུང་ལུགས་མང་པོ་ལ་ལེགས་པར་སྦྱངས། ཁྱད་པར་དུ་འདུལ་མཛོད་ལ་མཆོག་ཏུ་མཁས། གནས་བརྟན་ཆེན་པོ་ཚུལ་ཁྲིམས་ཤིན་ཏུ་གཙང་བ།
རྒྱལ་སྲས་ཐོགས་མེད་པ་ལ་ཐུགས་བསྐྱེད་དང་། བློ་སྦྱོང་གསན་པས་བྱང་ཆུབ་ཀྱི་ཐུགས་འབྱོངས། བུ་སྟོན་རིན་པོ་ཆེ་ལ་དབང་དང་གདམས་ངག་མང་དུ་མནོས་ཤིང་། ཁྱད་པར་དུ་དཔལ་ལྡན་བླ་མ་མཁར་ལུངས་བཟང་སུ་བཞུགས་པའི་དྲུང་དུ།
དུས་ཀྱི་འཁོར་ལོའི་དབང་དང་སྦྱོར་དྲུག་གསན་པས་སྒྱུ་མ་ལྟ་བུའི་ཏིང་ངེ་འཛིན་མངོན་དུ་གྱུར། ཁྲབ་མཁར་འདུལ་མཛོད་དུས་ཆོས་སུ་གསུང་ཞིང་། རང་ཉིད་ཟབ་ལམ་གྱི་ཐུགས་དམ་ལ་གཙོ་བོར་བཞུགས་ཏེ་རང་གཞན་གྱི་དོན་རྒྱ་ཆེན་པོ་མཛད་དོ༎

དེ་ལ་འཁྲུལ་ཞིག་པ་ཡང་དཔལ་ལྡན་བླ་མ། ངག་དབང་གྲགས་པ། ཆོས་ཀྱི་རྒྱལ་མཚན། འཁྲུལ་ཞིག་པ་སྟེ། དེ་ལ་བདག་གི་བླ་མ་དུས་ཞབས་པས་དཔལ་ལྡན་བླ་མའི་སྦྱོར་དྲུག་གི་ཁྲིད་ཡིག་ངོ་སྤྲོད་དང་བཅས་པ་དང་།
སྲོན་ལུགས་ཀྱི་གདམས་པ་རྣམས་གསན་ཏོ༎ ཡང་རྒྱལ་བ་ཡོན་ཏན་འོད་ཀྱིས་དཔལ་ལྡན་བླ་མ་ལས་དུས་འཁོར་གྱི་དབང་རྒྱུད་བཤད་མན་ངག་དང་བཅས་པ་གསན་པས་མཁས་ཤིང་གྲུབ་པ་བརྙེས། དེ་ལ་ཤངས་པ་ཀུན་མཁྱེན་ཤེས་རབ་དཔལ་བཟང་པོ།
དེ་ལ་ཐམས་ཅད་མཁྱེན་པ་འགོས་ལོ་ཙཱ་བས་དཔལ་ལྡན་བླ་མའི་ཊཱིཀ་ཆེན་ངེས་དོན་གསལ་བྱེད་ཀྱི་ལུང་གསན་ཏོ༎ཐུགས་སྲས་ལོ་ཙཱ་བ།ཐུགས་སྲས་ལོ་ཙཱ་བ་ནི། སྔགས་འཆང་ཞིག་གི་བུ་མོའི་སྲས་སུ་ས་ཕོ་རྟ་ལ་འཁྲུངས།
མེས་པོ་ལ་ཡང་དག་ཕུར་པ་འཇིགས་བྱེད་ཀྱི་དབང་ཐོབ། གསང་མཚན་ཐུགས་ཀྱི་རྡོ་རྗེ། ཡང་རྩེ་བ་རིན་ཆེན་སེང་གེ་ལ་དགེ་བསྙེན་མནོས། དགུང་ལོ་བདུན་པ་ལ་ཡུམ་འདས་ནས་ཞྭ་ལུ་དཔོན་མོས་ལེགས་པར་བསྐྱངས།
བཅུ་པ་ལ་བུ་སྟོན་རིན་པོ་ཆེ་དང་སློབ་དཔོན་

དར་བྱང་ལས་རབ་ཏུ་བྱུང་སྟེ་རིན་ཆེན་རྣམ་རྒྱལ་དུ་བཏགས། ཕར་མངོན་དང་སྒྲ་ཚད་མཁས་པར་མཁྱེན་པས་སྒྲ་ཚད་པར་གྲགས། རྒྱ་གར་ནུབ་ཕྱོགས་ཀྱི་པཎྜི་ཏ་སུ་མ་ཏི་ཀཱི་ཏི་མགུར་མོར་བྱོན་པ་ལ། བུ་སྟོན་རིན་པོ་ཆེས་དྲི་བ་ཉི་ཤུ་འདྲིར་བཏང་བའི་ཚེ་དེ་ལ་དབྱངས་ཅན་མ་དང་རླུང་སྦྱོར་ཟབ་མོ་གསན།
པཎྜི་ཏ་དེས་བུ་སྟོན་ལ་བསྟོད་པ་དང་འཕྲིན་ཡིག་དུས་འཁོར་གྱི་བུམ་སྨན་ཚང་མ་ཕུལ། བསྟོད་འཕྲིན་དེ་བསྒྱུར་བས་ལོ་ཙཱ་བར་གྲགས།
དབྱངས་ཅན་མའི་པི་ཝང་གི་སྒྲ་གསན། བསླབ་པ་ལ་སྐྱོན་ཞིག་བྱུང་བ་ལེགས་པར་གཤེགས་ནས་དེ་ཉིན་རང་བུ་སྟོན་རིན་པོ་ཆེ། སྐྱབས་མཆོག་དཔལ་བཟང་པོ། དར་བྱང་པ་ལ་མཁན་སློབ་ཞུས་ནས་ཚིག་རྫོགས་སུ་བསྙེན་པར་རྫོགས།
འདུལ་བ་བྱམས་ཆོས་དབུ་མ་སོགས་སྡེ་སྣོད་ཀྱི་གཞུང་ལུགས་རྒྱ་མཚོ་ལྟ་བུ་ལ་སྦྱངས། རྒྱུད་སྡེ་ཀུན་གྱི་དབང་རྒྱུད་བཤད་མན་ངག་དང་བཅས་པ་གསན་པས་བུམ་པ་གང་བྱོར་མཁྱེན།
ཁྱད་པར་སྦྱོར་དྲུག་གསན་དུས་ཟླ་བ་གསུམ་མུན་མཚམས་ལ་བཞུགས་པས་བསམ་གཏན་གྱི་རྟོགས་པ་འཁྲུངས་ཤིང་མངོན་པར་ཤེས་པ་མངའ། དགྲ་ནག་

གི་དབང་ཞུས་དུས་ནམ་མཁའ་ལ་འཕགས་ནས་གར་མཛད། ཕག་དཀར་དང་བདེ་མཆོག་གི་ཞལ་གཟིགས། གཤིན་རྗེ་གཤེད་ཀྱི་སྦྱིན་བསྲེག་མཛད་པས་མེ་ལྕེ་ལས་བཀྲ་ཤིས་པའི་རྟགས་ཤར། སོ་དགུ་པ་ལ་བུ་སྟོན་རིན་པོ་ཆེས་ཞྭ་ལུའི་གདན་སར་བསྐོས་ཏེ།
ཞལ་བསྐོས་མང་པོ་གནང་། ཨ་ཏི་ཤའི་གསུང་བཞིན། སྦྲུལ་གྱི་སྤགས་པ་བརྗེས་ཀྱང་སྦྲུལ་མི་བརྗེད། ཁོ་བོ་འཆི་ཚུལ་བསྟན་ཀྱང་ཨ་ཏི་ཤ། དེ་བས་ཆགས་ཤིང་ཞེན་པ་མ་ཆེ་བར༎ དགའ་ལྡན་གནས་སུ་ཁོ་བོའི་དྲུང་དུ་ཤོག།
ཅེས་གསུངས་རྗེས་བཀའ་བཞི། འཕགས་ཡོག་དུས་གསུམ། བདེ་མཆོག སམྤུ་ཊའི་རྒྱུད་དུས་ཆོས་སུ་གསུངས། རྒྱུད་རྣམས་ལ་ལེའུ་མཚམས་མ་གཏོགས་ཆོས་ཐུན་རིང་ཐུང་མེད་པ་དང་།
གདན་བཞི་གསུང་པ་ལ་དཔོན་སློབ་ལ་བལྟ་ཕྱོགས་ཚུན་སྔན་མ་ལས་མ་འགྱུར་བར་མཛད། ལན་ཅིག་སློབ་དཔོན་འཇམ་དཔལ་བ་ལ་བསམ་ཡས་རྒྱལ་པོ་དངོས་སུ་འོངས་ཏེ་བར་ཆད་བརྩམས་པས་ཁོང་ལ་གྲྭ་ལྔའི་དབང་དང་བསྲུང་བ་གནང་བ་ཙམ་གྱིས་རྒྱལ་པོས་ཁོང་ཇི་ཙམ་བཙལ་ཡང་མི་མཐོང་བ་བྱུང་།
དེ་མ་གཏོགས་ལོ་དགུའི་རིང་བུ་སྟོན་ཉིད་ལ་ཆོས་གསན་པ་དང་།

དུས་ཆོས་བཤད་པ་ཁོ་ན་ལས་དབང་རྗེས་གནང་མི་མཛད། བུ་སྟོན་དགའ་ལྡན་དུ་ཐེགས་ནས་ནི་དབང་ཁྲིད་མན་ངག་རྣམས་ཀྱང་ལྷུག་པར་སྩོལ། བཀྲ་ཤིས་སྒོ་མང་དང་། བུ་སྟོན་རིན་པོ་ཆེའི་བཀའ་འབུམ་པོ་ཏི་སོ་གསུམ་བཞེངས།
མངའ་རིས་པ་བདེ་ལྡན་ལ་པདྨ་དྲ་བའི་དབང་གནང་དུས། དེ་ནམ་མཁའ་འཕགས་ཏེ་གར་བསྒྱུར་ཞིང་རྟ་སྐད་ཚེར་བ་སོགས་བྱུང་། བཞི་ཐོག་པ་། ཉ་བཙན་ལྷ་སྦྱིན། གཡག་གཞོན་གཉིས། བྱམས་ཆོས་པ། སྐྱབས་མཆོག་དཔལ།
ཙོང་ཁ་པ་བློ་བཟང་གྲགས་པ། ཀརྨ་པ་དཀོན་གཞོན། ལོ་ཙཱ་བ་གྲགས་རྒྱལ། ཚོགས་སྡེ་བཞིའི་མཁན་པོ། ས་བཟང་འཕགས་པ། དབུས་པ་བློ་གསལ། སྣར་ཐང་པ་རྒྱལ་མཚན་གྲགས་སོགས་མཁས་བཙུན་མང་པོ་ལ་མདོ་སྔགས་ཀྱི་ཆར་ཕབ།
རྟོགས་ལྡན་ཆོས་འབྱུང་ལ་ནམ་མཁའི་རླུང་གེགས་བསལ། གྲུབ་ཆེན་ཆོས་གྲུབ་ལས་རླུང་ལོག་པའི་གེགས་བསལ། གནས་རྙིང་པ་རྒྱལ་དབང་གི་ཐིག་ལེའི་གེགས་བསལ། སློབ་དཔོན་རྩེད་པོའི་སྟོང་ཉམས་ཀྱི་གེགས་བསལ།
ཧོར་རྒྱལ་བུ་ཕིང་ཆང་གི་སྙིང་

རླུང་བསལ། ཧོར་བི་མ་ལ་གུ་ཤྲཱི་ལ་བདུད་གཞེར་པ་ནག་པོ་ཕོག་པའི་དུག་བསལ། བདུན་བཅུ་པ་ས་ཕོ་འབྲུག་ལ། དབོན་པོ་གྲགས་རྒྱལ་འདི་ལ་ཆོས་བུམ་པ་གང་བྱོར་གཏད་ཡོད་པས་གདན་སར་བསྐོས་ཤིག ཅེས་གསུངས་ཏེ་ཞྭ་ལུ་རི་ཕུག་ཏུ་དབུའི་ད་ཙུག་ནས་གླངས་པ་ལྟ་བུའི་འོད་དཀར་དམར་བ་ཐག་ཙམ་པ་ཐོན་ནས་བླ་རེ་ལ་ཟུག་པའི་ཆོ་འཕྲུལ་དང་བཅས་ཏེ་དགའ་ལྡན་དུ་གཤེགས་སོ༎
རྗེ་འདིའི་ཐུགས་སྲས་མཆོག་རིན་པོ་ཆེ་གྲགས་པ་རྒྱལ་མཚན་དང་།
མཁས་བཙུན་བསོད་ནམས་དོན་གྲུབ་གཉིས་ཀྱི། སྔ་མ་ནི་ཞྭ་ལུའི་གདན་སར་བཞུགས་ནས་འགྲོ་དོན་རྒྱ་ཆེར་མཛད་ཅིང་། སྣེ་གདོང་རྩེར་ཆོས་རྒྱལ་གྲགས་པ་འབྱུང་གནས་པས་བླ་མར་གདན་དྲངས།
དབུས་ཕྱོགས་ཀྱི་མཁས་བཙུན་མང་པོ་འཕགས་ཡོག་དུས་གསུམ་སོགས་ཆོས་ཀྱིས་ཚིམ་པར་མཛད། རྩེས་ཐང་གི་ཡོ་ག་དང་དུས་འཁོར་སོགས་ཀྱི་སྒྲུབ་མཆོད་རྣམས་ཀྱང་རྗེ་འདིའི་འཕྲིན་ལས་ལས་བྱུང་བ་ཡིན་ནོ༎རྡོ་རྗེ་འཛིན་པ་ཡེ་ཤེས་རྒྱ་མཚོ།དེའི་སློབ་མ་རྡོ་རྗེ་འཛིན་ཡེ་ཤེས་རྒྱ་མཚོ་བ་ནི།
དེ་དུས་ཆོག་གཡོག་ཏུ་ཕེབས་པ་སླད་མར་དབུས་སུ་གདན་དྲངས་ཏེ། ཆོས་

ཀྱི་རྗེ་སྤྱན་སྔ་རིན་པོ་ཆེ་དང་། དཔལ་ཀུན་བཟང་རྩེ་པས་དུས་འཁོར་དང་ཡོ་གའི་དབང་བཀའ་ཕྱག་ལེན་གསན་ཅིང་སྦྱངས། དཔལ་ཀུན་བཟང་རྩེ་པ་ལ་བདག་གིས་དུས་འཁོར་གྱི་དབང་ཡོངས་སུ་རྫོགས་པ་མནོས་སོ༎ མཁས་བཙུན་བསོད་ནམས་དོན་གྲུབ་པ་ནི།
ཐུགས་སྲས་ལོ་ཙཱ་བ་ལས་དབང་རྒྱུད་མན་ངག་མ་ལུས་པ་གསན་ཅིང་སྦྱངས་པས་དུས་འཁོར་ལ་མཆོག་ཏུ་མཁས་ཤིང་གྲུབ་པ་ཞིག་གོ། དེའི་སློབ་མ་སྐུ་ཞང་ཆོས་རྗེ་རིན་ཆེན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོ་ནི།
ཐོག་མར་ཐུགས་སྲས་ལོ་ཙཱ་བ་ལས་རབ་ཏུ་བྱུང་ཞིང་། དགེ་སློང་བྱང་སེམས་རྡོ་རྗེ་འཛིན་པ་ཆེན་པོ། ཁྱད་པར་དུ་བསོད་ནམས་དོན་གྲུབ་པ་ལས་དུས་འཁོར་གྱི་དབང་རྒྱུད་བཤད་མན་ངག་མ་ལུས་པར་གསན་ནས་སྦྱངས་པས་མཁས་ཤིང་གྲུབ་པ་བརྙེས་ཏེ།
རུ་དགོན་གསར་དུ་དུས་འཁོར་གྱི་བཤད་གྲྭ་དང་ཕྱག་ལེན་གྱི་སྲོལ་བཙུགས་པས་དེང་སངས་གི་བར་དུའང་གྲྭ་བཟང་ཤོས་སུ་བྱུང་།
མངོན་པར་མཁྱེན་པ་དང་། མཚན་མོ་མུན་ནང་དུའང་ཞལ་རས་ཟླ་བ་ལྟར་དཀར་སྒོར་གསལ་བ་དང་། རཱ་ཧུ་ལ་མཁའ་ལ་རྒྱུ་བ་ལ་སྡིགས་མཛུབ་མཛད་པས་

ས་ལ་ལྷུང་བ་སོགས་གྲུབ་པའི་མཚན་ལ་མང་པོ་དང་ལྡན་པ་ཞིག་གོ། དེའི་སློབ་མ་ཆོས་རྗེ་ཡོན་བཀྲས་པ་ནི། རྒྱུད་འགྲེལ་དབང་མདོར་བསྟན་གསུམ། བུ་སྟོན་པའི་གསུང་སྒྲོས་དང་། བུ་མཆན་ཕྱོགས་མཆན་ཐུགས་ལ་བཞུགས་པ་དུས་འཁོར་ལ་མཆོག་ཏུ་མཁས་པ་ཞིག་གོ།
དེ་ལ་བདག་གི་བླ་མ་དུས་འཁོར་བས་རྒྱུད་བཤད་གསན་ཅིང་སྐུ་ཞང་ཆོས་རྗེ་ལ་དབང་ཁྲིད་གསན་ཏོ༎དྷརྨ་ཤྲཱི་པ།དྷརྨ་ཤྲཱི་པ་ནི། དགེ་སློང་བྱང་སེམས་རྡོ་རྗེའི་འཛིན་པ་ཡོངས་སུ་རྫོགས་པའི་མཁས་པ་ཆེན་པོ་མངོན་པར་རྟོགས་པའི་ཡོན་ཏན་ཕུལ་དུ་བྱུང་བ།
ཇོ་གདན་ཚོགས་པའི་མཁན་པོར་བསྐོས་པས་མ་མཛད་ཀྱང་མཁན་ཆེན་དྷརྨ་ཤྲཱི་ཞེས་གྲགས། ཁྱད་པར་བུ་སྟོན་རིན་པོ་ཆེ་ལ་དུས་འཁོར་རྒྱུད་འགྲེལ་ཚར་མང་བ་ཞིག་གསན་པས་མཆོག་ཏུ་མཁས་པར་གྱུར་ནས།
དཀའ་ཆེན་བཞི། འཕགས་ཡོག་དུས་གསུམ། ལྷག་པར་དུ་དུས་འཁོར་ལ་དུས་ཆོས་ཀྱི་སྒོ་ནས་འཕྲིན་ལས་རྒྱ་ཆེར་བསྐྱངས་སོ༎
གོང་གསུམ་བདེ་ཆེན་ཆོས་ཀྱི་དཔལ་བ་ནི། བུ་སྟོན་རིན་པོ་ཆེ་ལ་རྒྱུད་འགྲེལ་ཚར་བཅུ་བདུན་གསན་པས། དུས་འཁོར་ལ་མཆོག་ཏུ་མཁས་པར་གྱུར་ནས། ཆོས་འདིའི་འཕྲིན་ལས་རྒྱ་ཆེར་བསྐྱངས་སོ༎ཤངས་པ་ཀུན་མཁྱེན་ཤེས་རབ་དཔལ་བཟང་པོ།དེའི་སློབ་མ་ཤངས་པ་ཀུན་མཁྱེན་

ཤེས་རབ་དཔལ་བཟང་པོ་ནི། ཆོས་ཀྱི་དཔལ་བ་ལ་དུས་འཁོར་གསན་པས་ལེགས་པར་མཁྱེན་ཅིང་མདོ་སྔགས་མ་ལུས་པ་ལ་མཁས་པས་ཀུན་མཁྱེན་དུ་གྲགས་ལ། ཤངས་རི་བོ་དགེ་འཕེལ་དུ་ཏར་ཆགས་པའི་དུས་འཁོར་གྱི་དབང་རྒྱུན་དང་།
དུས་ཆོས་གསུངས་པས་སེམས་འགྲེལ་གྱི་ཕྲིན་ལས་རྒྱས་པར་མཛད་དོ༎ དེ་ལ་རྗེ་ཐམས་ཅད་མཁྱེན་པ་འགོས་ལོ་ཙཱ་བས་དབང་དང་རྒྱུད་བཤད་གསན་ཏོ༎ ཡང་བདེ་ཆེན་ཆོས་ཀྱི་དཔལ་བ་ལ། རྗེ་རིན་པོ་ཆེ་ཙོང་ཁ་པ་བློ་བཟང་གྲགས་པས་གསན་དུ་ཐེགས་པའི་ཚེ་མཇལ་དར་ལ་དར་སེར་པོ་དང་།
ཕྱིས་འབུལ་བ་ལ་གོ་ནེ་ཙོ་ཡུག་ཕུལ་བས། དང་པོར་འབྱུང་བ་སྡུད་རིམ་དང་སླད་མར་སྐྱེད་རིམ་དུ་གདའ་བས་རྟེན་འབྲེལ་བཟང་གསུང་ནས་དགྱེས།
ནང་ལེ་གསུང་བའི་ཐོག་མ་ནས་གསན་ཆོག་བྱུང་བས། གང་ཞིག་ཆེན་པོའི་མི་རྣམས་སྨིན་པར་བྱ་བའི་སླད་ཅེས་པ་ཚིག་མཚམས་པྲ་ལེགས་པར་དགོངས་ཏེ། རྒྱུད་བཤད་ཕྲན་དང་བཅས་པ་གསན་ནས། ས་ཕོ་ཁྱི་ལ་སློབ་མའི་ཚོགས་ཆེན་པོ་ལ་རྒྱུད་འགྲེལ་གྱི་བཤད་པ་རྫོགས་པར་གནང་ངོ་༎འཇམ་རིན་པ།འཇམ་རིན་

པ་ནི། བུ་སྟོན་རིན་པོ་ཆེ་ལ་དབང་རྒྱུད་བཤད་མན་ངག་མ་ལུས་པར་མནོས། དེ་ལ་ཤངས་དཀར་པ་རིན་ཆེན་རྒྱལ་མཚན། དེ་ལ་སྐུངས་ལུངས་པ་སངས་རྒྱས་དཔལ་བས་གསན་ཏེ། དེ་ནི་མེ་ཕོ་སྟག་ལ་འཁྲུངས།མདོ་སྔགས་ཀྱི་གཞུང་ལུགས་ཕལ་མོ་ཆེ་མཁྱེན་ཅིང་།
ཁྱད་པར་སྟག་པ་ཆོས་རྡོར་དང་ཤངས་དཀར་བ་ལས་དུས་ཀྱི་འཁོར་ལོའི་དབང་རྒྱུད་བཤད་མན་ངག་མཐའ་དག་མནོས། རྨོག་ཅོག་པ་རིན་ཆེན་བརྩོན་འགྲུས་ཀྱི་སྤྲུལ་པར་གྲགས།
བསྐྱེད་རིམ་ཤིན་ཏུ་བརྟན་པས་གཞན་ལ་ཡི་དམ་ལྷའི་སྐུར་གསལ་བར་སྟོན། དབང་གི་སྐབས་སུ་ཡེ་ཤེས་ངེས་པར་ཕེབས། ཐུགས་གཏད་པ་ཙམ་དང་དམིགས་པའི་མདེའུ་ཁ་ཅུང་ཟད་རེས་རླུང་སེམས་དབུ་མར་ཆུད་ནས་ཉམས་མྱོང་མཐའ་ཡས་པ་འཆར།
མནལ་ལམ་འབྱོངས་པས་ཤམྦྷ་ལའི་རིགས་ལྡན་ལ་ཆོས་གསན། མངོན་པར་མཁྱེན་པ་མངའ། གསང་ཆབ་འཐུངས་པ་ཙམ་གྱིས་གཏུམ་མོའི་བདེ་དྲོད་འཕྲལ་དུ་སྐྱེ། ལྐོག་ཏུ་སློབ་མ་ན་བ་ལ་རྨི་ལམ་དུ་ཆོས་རྗེ་ཉིད་ཀྱིས་དུས་འཁོར་གྱི་ལྷ་སོ་སོའི་སྔགས་བརྗོད་ཅིང་བྱིན་གྱིས་རློབས་པའི་སྣང་བ་བསྟན་པས་དེ་མ་ཐག་གྲོལ་བ་སོགས་བྱིན་བརླབས་ཀྱི་རྣམ་འཕྲུལ་བསམ་གྱིས་མི་ཁྱབ་པ་མངའ།
བུ་སློབ་

རྣམས་ལ་མཁའ་ཁྱབ་མཁའི་རྡོ་རྗེ་ཅན་ཡིན་པས་གསོལ་བ་གར་བཏབ་ཏུ་འོང་། དུས་འཁོར་སྨོན་ལམ་རེ་ཐོབ་ཅེས་གསུངས་ཏེ། རེ་བརྒྱད་པ་ཆུ་མོ་བྱ་ལ་འཇའ་འོད་དུ་པི་ཝང་གླིང་བུའི་སྒྲ་དང་བཅས་ཏེ་སྐུའི་བཀོད་པ་བསྡུས།
དབུ་ཐོད་ལ་ཨ་ཡིག་འབུར་དུ་དོད་པ་བྱོན་ཏོ།། དེ་ལ་བདག་གི་བླ་མ་དུས་ཞབས་པས་དབང་རྒྱུད་མན་ངག་མནོས་སོ༎རྗེ་བཙུན་དཔལ་ཆེན་བཟང་པོ།རྗེ་བཙུན་དཔལ་ཆེན་བཟང་པོ་ནི། ཡུལ་གཉལ་སྟོད་གཡུ་རྦེ་ཕྱེའུ་གྲོང་དུ།
ཡབ་རྡོ་རྗེ་འཛིན་པ་ཆེན་པོ་གྲུབ་སྟོན་བསོད་ནམས་བཟང་པོ་དང་། ཡུམ་སྙི་བ་མོ་རྒྱལ་མ་སྐྱིད་ཀྱི་སྲས་སུ་མེ་ཕོ་འབྲུག་ལ་འཁྲུངས། དགུང་ལོ་བདུན་པ་ལ་སྟེའུ་རར་བྱོན་ཏེ།
མཁན་པོ་ཆག་རིན་ཆེན་འབྱུང་གནས་དཔལ་བཟང་པོ་དང་། སློབ་དཔོན་ཐང་ཆེན་པ་ཚུལ་ཁྲིམས་དཔལ་ལས་རབ་ཏུ་བྱུང་མཚན་དཔལ་ཆེན་བཟང་པོར་བཏགས། མཁན་པོ་ལ་གསང་འདུས་རྒྱུད་འགྲེལ་དང་། དུས་འཁོར་རྒྱུད་འགྲེལ་ཆག་ལུགས་གསན་ཏེ་ལེགས་པར་སྦྱངས།
བླ་བྲང་པ་བློ་གྲོས་དཔལ་བ་ལ་གསང་འདུས་རྒྱུད་འགྲེལ་སྦྱོང་རྒྱུད། ཕྲེང་བསྐོར་

གསུམ་གྱི་བཤད་པ་གསན། བླ་བྲང་བ་ཤཱཀྱ་དཔལ་ལ་གཤེད་དམར་བདེ་དགྱེས་གསང་འདུས་སོགས་ཆག་པའི་ཆོས་སྐོར་གསན། རྗེ་དེ་གཤིན་རྗེ་གཤེད་དངོས་སུ་གཟིགས། གྲུབ་ཆེན་མངྒ་ལ་ཤྲཱི་ཞེས་པ་བདེ་མཆོག་གི་གྲུབ་ཐོབ་དགུང་ལོ་བརྒྱ་བཞེས་ཀྱང་སྐུ་ལུས་གཞོན་ནུ་དང་མཚུངས་པ་ལས་ལས་ཆེན་བཅུ་གཉིས་འཕྲལ་དུ་སྒྲུབ་པ་ལ་ཚེགས་མེད་པ།
རཱ་ཧུ་ལ་བཞུགས་གདན་གྱི་འོག་ཏུ་འཛུད་ནུས་པ་དེ་ལྟེའུ་རའི་ཟུར་ཁང་དུ་བཞུགས་པ་ལ།
བདེ་གསང་དུས་གསུམ། ཀུན་རིག་སོགས་གསན། བླ་མ་དེ་དབང་མཛད་པའི་དབང་གཡོག་མཛད་དེ་ཕྱག་ལེན་ཤིན་ཏུ་བྱང་། ཆག་དར་མ་རྡོ་རྗེ་ལ་གནས་ཀྱི་བླ་མ་བཅོལ་ཏེ་འདུལ་བའི་བསླབ་བྱ་ལ་བྱང་བར་གྱུར།
སྐྲགས་ཕུག་ཏུ་ཁུ་བོ་གྲུབ་ཐོབ་ལེགས་ལྡན་འོད་ལ་གསང་དུས་ཀྱི་དབང་ཞུས། དཀྱིལ་འཁོར་གྱི་གཙོ་བོ་དངོས་སུ་གཟིགས། དེ་ནས་བརྩམས་ཏེ་རྡོ་རྗེ་འཆང་དངོས་ཀྱི་འདུ་ཤེས་ཁོ་ན་ལས་ཐ་མལ་གྱི་རྟོག་པ་མི་མངའ།
གྲུབ་ཆེན་དེ་ལ་ཆག་ལུགས་ཀྱི་སྦྱོར་དྲུག་དང་རིམ་ལྔ་དང་དབང་རྒྱུད་མན་ངག་མཐའ་དག་གསན། མི་གཡོ་སྔོན་པོ་གསན་པས། ཁྱོད་དང་

འབྲེལ་བ་ཡོད་པས་བཅོམ་ལྡན་འདས་འདིས་རྗེས་སུ་འཛིན་པར་འགྱུར་རོ་གསུངས། བྲ་གོར་དུ་མོན་ཁྲ་བ་ལ། མདོ་རྩ་སྤྱོད་འཇུག་ལམ་རིམ་དང་། ལྟེའུ་རར་དབུ་མ་པ་རིན་ཆེན་རྒྱལ་པོ་ལ་རིགས་ཚོགས་གསན། ཉེར་བརྒྱད་པ་ལ་ལྟེའུ་རར་ཆག་ལོའི་མཁན་རྒྱུད་འཛིན་པ་བྱར་རྗེ་སྒོ་བ་མགོན་པོ་དཔལ་གྱིས་མཁན་པོ།
བླ་བྲང་པ་བཟང་པོ་དཔལ་གྱིས་ལས་སློབ། ཚོགས་ཆེན་མོའི་དབུ་མཛད་སེང་གེ་རིན་ཆེན་གྱིས་གསང་སྟོན་མཛད་ནས་བསྙེན་པར་རྫོགས།
བླ་བྲང་པ་དེ་ལ་རྡོ་རྗེ་ཕྲེང་བ་སོགས་དབང་མང་པོ་དང་། ཕར་ཕྱིན་དབུ་མ། སྤྱོད་འཇུག སྐྱེས་རབས། ཏིང་འཛིན་རྒྱལ་པོ། གསང་འདུས། ཀྱེ་རྡོར། སྤྱོད་རྒྱད། མཚན་བརྗོད། སྡོམ་འབྱུང་།
གཤེད་དམར། འཇིགས་བྱེད། འཁོར་ཆེན་སོགས་གསན། སོ་བཞི་པ་ལ་ཐང་པོ་ཆེར་རྗེ་བླ་བྲང་པའི་དྲུང་དུ་བྱོན་པ་ན། དཔལ་ལྡན་བླ་མ་བསོད་ནམས་རྒྱལ་མཚན་པ་དྭགས་པོ་ནས་གདན་འདྲེན་པར། བུ་སྟོན་རིན་པོ་ཆེ་དང་།
རྒྱལ་སྲས་ཐོགས་མེད་པ་དང་། གནས་དྲུག་པ་སོགས་ཕེབས་པ་ལ་ཆོས་འབྲེལ་རེ་གསན། ཁྱད་པར་དུ་བུ་

སྟོན་རིན་པོ་ཆེ་ཡར་ཀླུངས་དོ་སྔོན་དུ་བྲག་ཁའི་ཇོ་བོ་སོགས་མི་ཆེན་ཉེར་ལྔ་ལ་དུས་འཁོར་གྱི་དབང་གནང་བའི་ཚེ་མཇལ་དུ་བྱོན་པས། ཉི་མ་ཤར་བ་དང་དུས་མཚུངས་པར་ཞལ་མཇལ། ཁྱེད་རྣམས་བཅོམ་ལྡན་འདས་དཔལ་དུས་ཀྱི་འཁོར་ལོར་འགྱུར་རོ་ཞེས་གསུངས་པ་དང་འགྲིག་པས།
རྟེན་འབྲེལ་བཟང་བར་དགོངས། ཆོས་འབྲེལ་དང་བྱིན་བརླབས་ཞུས་པས་མྱུར་དུ་ཕྲད་པར་བྱེད་དོ་གསུངས་པས། ཞབས་དྲུང་དུ་སླེབས་པའི་སྨོན་ལམ་མང་དུ་བཏབ་ནས་གཉལ་དུ་བྱོན།
ཡབ་ཀྱི་ཞལ་ནས་དགེ་བའི་བཤེས་གཉེན་དང་མཇལ་བ་ལ་ཡི་དམ་ལ་གསོལ་བ་འདེབས་དགོས་པ་ཡིན་གསུངས་པས། ཕྱེའུ་གྲོག་གི་མཆོད་ཁང་ཆུང་ངུ་ཞིག་ཏུ་མཚམས་བཅད་དེ། མི་གཡོ་སྔོན་པོ་པུས་བཙུགས་ཀྱི་བསྙེན་པ་འབུམ་ཕྲག་ལྔ་བཅུ་རྩ་དྲུག་ཁ་སྐོངས་ཀྱི་སྦྱིན་སྲེག་དང་བཅས་པ་མཛད་པས།
ཟླ་བ་བཅུ་བདུན། ཡི་དམ་གྱི་ཐང་སྐུ་ལས་འོད་འཕྲོ་བ་དང་། ལྷོ་ཕྱོགས་ཀྱི་བུ་ག་ནས་ཁྱི་ནག་པོས་གཏོར་མ་ལེན་པ་བྱུང་ཞིང་།
མཐར་ཁྱི་ནག་པོ་དེ་ཡི་དམ་དངོས་སུ་གཟིགས་ཏེ། བསྟོད་པ་གསོལ་འདེབས་དང་བཅས་པ་མཛད། དེ་ནས་རིམ་གྱིས་བསམ་ཡས་སུ་བྱོན། དཔལ་ལྡན་

བླ་མ་དམ་པ་བསོད་ནམས་རྒྱལ་མཚན་ལས། དུས་འཁོར་རྒྱུད་འགྲེལ། རྗེ་ཉིད་ཀྱིས་མཛད་པའི་ཊཱི་ཀཱ་དང་བཅས་པ། དབང་མདོར་བསྟན། བརྟག་གཉིས། མཚན་བརྗོད་རྣམས་ཀྱི་བཤད་པ། ཤིན་ཏུ་སྤྲོས་མེད་ཀྱི་ཁྲིད་གསན།
དེ་ནས་སྙེ་ཐང་ཆོས་རྫོང་དུ་ཞབས་ཕྱིར་འབྲངས་ནས་ལམ་འབྲས། ཞི་བྱེད། ཡང་དགོན་པའི་རི་ཆོས་རྣམས་གསན། ལྷ་སར་ཇོ་བོ་ལ་གསེར་ཕུལ་ནས་གསོལ་བ་བཏབ། མཚུར་ཕུར་ཀརྨ་པ་རོལ་བའི་རྡོ་རྗེ་ལ་ཆོས་འབྲེལ་གསན།
ཞྭ་ལུ་རི་ཕུག་ཏུ་བུ་སྟོན་རིན་པོ་ཆེ་དང་མཇལ་ནས། ས་སྐྱར་ཐེགས་ཏེ་གནས་དྲུག་པ་ལ་མངོན་པ། མདོ་སྡེ་རྒྱན། རྣམ་ངེས་མན་ངག་ཕྲན་མང་པོ་གསན་ཅིང་། ཟླ་བ་བཅུ་གཅིག་བཞུགས། དེ་ནས་ཇོ་མོ་ནང་དུ་ཀུན་མཁྱེན་ཆེན་པོ་ལ་སྦྱོར་དྲུག་དང་།
དཀོན་མཆོག་རྒྱལ་མཚན་པ་ལ་ཐུགས་རྗེ་ཆེན་པོའི་དམར་ཁྲིད་གསན། དེ་ནས་ཞྭ་ལུར་ཕེབས་ཏེ། བུ་སྟོན་རིན་པོ་ཆེའི་དྲུང་དུ་ལོ་བཅུའི་བར་དུ་བཞུགས་ནས།
དཀའ་ཆེན་བཞི་ལ་ཉིད་ཀྱི་ཊཱི་ཀ་དང་བཅས་པའི་བཤད་པ་ཚར་མང་དུ་གསན། དུས་ཀྱི་

འཁོར་ལོའི་དབང་གསན་དུས་བླ་མ་དུས་འཁོར་དངོས་སུ་གཟིགས། གཞན་ཡང་གསང་འདུས། བདེ་དགྱེས་གཤེད་དམར། རྡོར་དབྱིངས། དཔལ་མཆོག རྩེ་མོ་སོགས་ཀྱི་དབང་ཐོབ། དུས་འཁོར་རྒྱུད་འགྲེལ་དང་། གསང་འདུས་རྒྱུད་འགྲེལ་གྱི་བཤད་པ་ཚར་བདུན་བདུན་གསན།
བདེ་མཆོག་རྩ་སྡོམ། རྣལ་འབྱོར་མ་ཀུན་སྤྱོད། དུས་འཁོར་གྱི་རྒྱུད་ཕྱི་མ། དོན་དམ་བསྙེན་པ། ཕྱག་རྡོར་དང་རྡོ་རྗེ་སྙིང་པོའི་བསྟོད་འགྲེལ། མཚན་བརྗོད་རྣམས་ཀྱི་བཤད་པ།
རིམ་ལྔ། སྦྱོར་དྲུག ཤིན་ཏུ་སྤྲོས་མེད་ཀྱི་ཉམས་ཁྲིད་རྫོགས་པ་དང་། སྦྱོར་དྲུག་ལུགས་མི་འདྲ་བ་བཅུ་གཉིས། གཤེད་དམར། ལོ་ནག་དྲིལ་གསུམ། བདེ་ཆེན་རལ་གཅིག གདན་བཞི། ཡོ་ག་སྐོར་སོགས་མང་དུ་གསན།
བུ་སྟོན་པས་མཁན་ཆེན་དྷརྨ་ཤྲཱི་ལ་བཀའ་གནང་ནས་སྒོས་ཀྱི་ཡོངས་འཛིན་དུ་བསྐོས་པ་ལ། མངོན་པ་ཀུན་ལས་བཏུས་དང་དུས་འཁོར་རྒྱུད་འགྲེལ་གྱི་བཤད་པ་ཚར་མང་དུ་གསན། བུ་སྟོན་རིན་པོ་ཆེའི་བཀའ་འབུམ་དང་ཁྲོ་ཕུ་བའི་མན་ངག་བརྒྱ་རྩ་ཡང་གསན།
སྒྲ་ཚད་པ་ལ་ཡོ་ག་རབ་འབྱམས་གསན། ཁ་ཆེ་

པཎྜི་ཏ་སུ་མ་ན་ཤྲཱི་ལ་ཐུགས་རྗེ་ཆེན་པོ་དང་སྒྲོལ་མ་གསན། ལོ་ཆེན་བྱང་རྩེ་ལ་ཀ་ལཱ་པ་སྙན་ངག་མེ་ལོང་སྡེབ་སྦྱོར་རིན་ཆེན་འབྱུང་གནས་གསན་ཅིང་སྦྱངས། དངུལ་ཆུའི་ཆོས་རྫོང་དུ་རྒྱལ་སྲས་ཐོགས་མེད་པ་ལ་སྨོན་འཇུག་སེམས་བསྐྱེད་དང་།
བློ་སྦྱོང་གསན་པས་བྱང་ཆུབ་ཀྱི་ཐུགས་འབྱོངས། གཞན་ཡང་ཆོས་ལུང་མཁན་ཆེན་པ་བསོད་ནམས་བཟང་པོ་སོགས་བླ་མ་མང་དུ་བསྟེན་ནས། མང་དུ་ཐོས་པ་རྒྱ་མཚོ་ལྟ་བུའི་མཐར་སོན་ཅིང་།
ཁྱད་པར་དུ་དུས་འཁོར་ལ་མཁས་པར་གྱུར་ནས། ཞེ་བརྒྱད་པ་ལ་གཉལ་དུ་འབྱོན་དུས། བུ་སྟོན་རིན་པོ་ཆེས་ཐུགས་དམ་ཐང་ཀ་སྟོན་པའི་སྐུ། རྗེ་ཉིད་ཀྱི་ན་བཟའ་དབུ་ཞྭ་རྣམས་གནང་ནས། བསྟན་པའི་བྱ་བ་འཆད་ཉན་དང་།
དབང་མན་ངག་གི་བཀའ་ལེགས་པར་སྐྱོངས། རང་གི་དགེ་སྦྱོང་ལ་འབོད་པ་ཐོན། རང་རེ་བ་སྤད་སྐྱེ་བ་ཕྱི་མ་དགའ་ལྡན་དུ་ངེས་པར་འཕྲད་གསུང་བ་ལ། ཞབས་ཟུང་སྤྱི་བོར་བཀོད་ནས་བདག་སྐྱེ་བ་ཐམས་ཅད་དུ་རྗེས་སུ་གཟུང་དུ་གསོལ་ཞེས་གསོལ་བས།
དེ་ཁོ་ན་བགྱིའོ་གསུང་། དེ་ནས་རིམ་ཀྱིས་མཉལ་དུ་ཕེབས། ལྟེའུ་ར་དང་སྐྲགས་

ཕུག་ཏུ་ཆོས་གཞི་མཛད་དེ། སྤྱིར་ན་ཆོས་ཀྱི་བཀའ་དྲིན་ལེགས་ཐོབ་པའི༎ བཤེས་གཉེན་དམ་པ་བཞི་བཅུ་ལྷག་པ་རྣམས༎ གུས་པས་བསྟེན་ཏེ་མང་དུ་ཐོས་གྱུར་ཅིང་༎ ཐོས་པ་ཇི་བཞིན་གཞན་ལ་བསྟན་བསམ་དང་༎ སྦྱོར་བ་ཡིས་ཀྱང་འཕགས་ཡོག་དུས་གསུམ་དང་༎
བདེ་དགྱེས་གཉིས་དང་དཀའ་བ་བཞི་པོ་དང་༎ འགྲེལ་བཅས་དབུ་མ་རྩ་འཇུག་སྤྱོད་འཇུག་དང་༎ སྐྱེས་པའི་རབ་དང་གཞན་ཡང་སྔགས་ཕྲན་མང་༎ ལན་མང་བཤད་པས་རིགས་ཟུགས་འབྱོར་ལྡན་གྱུར༎
དད་བློ་བརྩོན་འགྲུས་ལྡན་རྣམས་དགའ་བར་བྱོས༎ ཤེས་ཀྱང་གདམས་སྟེ། བླ་བྲང་བ་ཆོས་དཔལ་བཟང་པོ་སོགས་དགེ་བའི་བཤེས་གཉེན་མང་དུ་འདུས་པ་ལ། དཀའ་ཆེན་བཞི། དབུ་མ་རྩ་ཤེ། ཚིག་གསལ།
རིན་ཆེན་ཕྲེང་བ། སྤྱོད་འཇུག སྐྱེས་རབས་ཏིང་འཛིན་རྒྱལ་པོ་རྣམས་དང་། གསང་འདུས་འཕགས་སྐོར། དུས་འཁོར་རྒྱུད་འགྲེལ་ཕྲན་དང་བཅས་པ། བདེ་དགྱེས་གཤེད་དམར་ཡོ་ག་ཕྲེང་བ་སྐོར་གསུམ་རྣམས་ཀྱི་བཤད་གྲྭ་བཙུགས་ཏེ་དབྱར་དགུན་གྱི་ཟླ་བ་དྲུག་དུས་ཆོས་སུ་མཛད།
བསམ་གཏན་

སྒང་ཆུང་དུ་རྟོགས་ལྡན་རིན་ཆེན་ལྷུན་པོ་སོགས་སྒྲུབ་པ་བ་མང་པོ་ལ་སྦྱོར་དྲུག་དང་རིམ་ལྔའི་གདམས་ངག་གནང་ནས་སྒྲུབ་གྲྭ་བཙུགས། སྟོན་དཔྱིད་ཟླ་བ་གཉིས་སྐུ་མཚམས་བསྡམས་ནས་སྦྱོར་དྲུག་སོགས་ཀྱི་རྫོགས་རིམ་ལ་ཐུགས་དམ་མཛད།
དེ་ལྟར་བཤད་སྒྲུབ་ཀྱི་སྒོ་ནས་ཐུབ་པའི་བསྟན་པ་རྒྱས་པར་སྤེལ་ཏེ། དོན་དགུ་པ་ཤིང་ཕོ་ཁྱི་ལོ་ལ་དགའ་ལྡན་དུ་གཤེགས་སོ༎ཆོས་རྗེ་རིན་པོ་ཆེ་ཡེ་ཤེས་དཔལ་བཟང་པོ།དེའི་སྲས་ཀྱི་ཐུ་བོ་ཆོས་རྗེ་རིན་པོ་ཆེ་ཡེ་ཤེས་དཔལ་བཟང་པོ་ནི།
ཆག་ལོ་ཙཱ་བ་ཆོས་རྗེ་དཔལ་གྱི་གཅུང་དར་མ་དབང་ཕྱུག་གི་སྲས་མངའ་བདག་དཔལ། དེའི་སྲས་ཁྲ་དཔལ། དེའི་སྲས་ཆག་འཕགས་པ་དང་། ཡུམ་དཔལ་དར་སྐྱིད་ཀྱི་སྲས་སུ་མེ་མོ་ལུག་ལ་གཉལ་སྨད་ཆག་གྲོང་དུ་བལྟམས།
བླ་བྲང་བ་བཟང་པོ་དཔལ་ལ་སེམས་བསྐྱེད་དང་ཨ་ར་པ་ཙ་ན་གསན། དགུང་ལོ་བདུན་པ་ལ་རྗེ་བཙུན་དཔལ་ཆེན་པ་ལས་དགེ་བསྙེན་མནོས། བཅུ་གཅིག་པ་ལ་གཤེད་དམར་གྱི་བསྙེན་པ་མཛད་པས་མནལ་ལམ་དུ་ཧྲཱིཿཎྡིའི་སྔགས་ལྕགས་བསྲེགས་པ་ལྟ་བུ་ཞལ་དུ་གསོལ་བའི་སྣང་བ་བྱུང་།
གསང་འདུས་ཀྱི་དབང་ཞུས་དུས་བླ་མ་དཀྱིལ་འཁོར་

གྱི་གཙོ་བོ་དངོས་སུ་གཟིགས། བཅུ་གསུམ་པ་ལ་བླ་བྲང་བ་ཉི་མ་རྒྱལ་མཚན་དང་། རྗེ་བཙུན་དཔལ་ཆེན་པ་ལས་རབ་ཏུ་བྱུང་། བཅུ་པ་ནས་ཉེར་གཅིག་གི་བར་རྗེ་བཙུན་དཔལ་ཆེན་པ་ཉིད་འབྲལ་བ་མེད་པར་བསྟེན་ནས།
དཀའ་ཆེན་བཞི། རྩ་ཤེ། ཚིག་གསལ། འཇུག་པ། སྤྱོད་འཇུག བྱམས་ཆོས་སོགས་སྡེ་སྣོད་ཀྱི་གཞུང་ལུགས་མང་བོ་དང་། དུས་གསང་བདེ་དགྱེས་སོགས་རྒྱུད་སྡེ་མང་བོའི་བཤད་པ། རྡོ་རྗེ་ཕྲེང་བ་ལ་སོགས་པའི་དབང་།
སྦྱོར་དྲུག་དང་རིམ་ལྔ་ལ་སོགས་པའི་ཁྲིད། ཡི་དམ་སོ་སོའི་སྒྲུབ་སྐོར་ཕྲན་དང་བཅས་པ་གསན་ཅིང་ལེགས་པར་སྦྱངས་པས་མཁས་པར་མཁྱེན། བཅུ་བཞི་པ་ལ་ལྟེ་འུ་རར། སྡོམ་འབྱུང་། བརྟག་གཉིས། དབང་མདོར་བསྟན།
སྦྱོང་རྒྱུད། སྐྱེས་རབ་རྣམས་བཤད། ཉི་ཤུ་པ་ལ་རྗེ་དཔལ་ཆེན་པ། ཆག་ཤཱཀྱ་དཔལ། གཡག་ནག་པ་ཤེས་རབ་དཔལ་རྣམས་ལ་མཁན་སློབ་ཞུས་ཏེ་བསྙེན་པར་རྫོགས། ཉེར་གཉིས་པ་ལ་རྩེས་ཐང་དུ་ཆེན་པོ་བྱང་རིན་པ་ལ་རྣམ་འགྲེལ་

རྒྱ་མ་བ་ཡོན་ཏན་དཔལ་ལ་ཕར་ཕྱིན། འཕན་ཡུལ་བ་བསམ་གྲུབ་ཡེ་ཤེས་ལ་ཕར་ཚད་གཉིས། ཐང་བོ་ཆེར་ཆོས་རྗེ་ཉི་མ་བ་ལ་གསང་འདུས་ཀྱེ་རྡོར་གུར་མགོན་གསན། ཟླ་བ་གཟས་བཟུང་བའི་ཚེ་མ་ཤའི་སྒྲུབ་པ་མཛད་པས་མྱུ་གུ་མེ་ཏོག་དང་བཅས་པ་སྐྱེས།
གསང་ཕུ་སོགས་སྐྱི་ཤོད་ཀྱི་ཆོས་གྲྭ་རྣམས་སུ་གྲྭ་བསྐོར་མཛད། ལྷ་སར་ཇོ་བོའི་དྲུང་དུ་གསོལ་བ་བཏབ་པས་ནམ་མཁའི་སྙིང་པོས་རྗེས་སུ་བཟུང་ཞིང་། ལུང་བསྟན་པའི་མཚན་བརྙེས།
ཉེར་ལྔ་པ་ལ་ལྟེའུ་རའི་གདན་སར་བཞུགས་ཏེ་གཉལ་ལོར་བྱར་རྣམས་ཀྱི་གནས་གཞི་ཕལ་མོ་ཆེར་ཆོས་གཞི་མཛད་ཅིང་ཕར་ཚད་སྤྱོད་འཇུག་དང་། འདུས་པ་བདེ་དགྱེས་དུས་འཁོར་རྣམས་ཀྱི་རྒྱུད་འགྲེལ་དུས་ཆོས་སུ་གསུངས།
རྗེ་བཙུན་དཔལ་ཆེན་པ་ལ་ཆོས་ལྷག་མ་མ་ལུས་པར་གསན། བུམ་པ་གང་བྱོར་མཁྱེན། ལྟེའུ་རའི་གདན་ས་བ་དེ་ལོ་བཅུ་གསུམ་ལ་གྲོངས་འགྲོ་བའི་སྲི་ཅིག་ཡོད་པས། སོ་བདུན་པ་ལ་བླ་བྲང་ཉིད་དུ་སྐུ་མཚམས་དམ་པར་བཅད་དེ་ཐུགས་དམ་ལ་རྩེ་གཅིག་ཏུ་བཞུགས་པས།
མི་ནག་པོ་བཞིས་བཞུགས་གདན་གྱི་ཟུར་ནས་ཁྱེར་ཏེ་ནམ་མཁའ་ལ་འཕགས་

ནས་མགོ་རྟིང་བསྒྱུར་བ་སོགས་ཆོ་འཕྲུལ་མི་བཟད་པ་བྱུང་ཀྱང་ཐུགས་དམ་ལས་མ་གཡོས་པས་གཤིན་རྗེ་གཤེད་དམར་པོའི་ཞལ་གཟིགས་ཏེ་བར་ཆད་ལས་གྲོལ། ཡེ་ཤེས་ཀྱི་མགོན་པོ་རྣམས་ཀྱིས་བཀའ་བཞིན་འཕྲིན་ལས་སྒྲུབ་པས་ནུས་མཐུའི་ཕ་རོལ་ཏུ་སོན།
ཞེ་གཉིས་པ་ལ་བསམ་འགྲུབ་དཔལ་མགོན་པ་གདན་སར་བསྐོས་ཏེ། གསལ་རྗེ་གངས་སུ་ཐུགས་དམ་ལ་རྩེ་གཅིག་ཏུ་བཞུགས་པས། ཡེ་ཤེས་ཀྱི་རྩ་དབུ་མ་དང་། རླུང་རྒྱུུ་བའི་སྲོག་གཟུགས་མངོན་དུ་གྱུར་ཏེ་ཆོས་ཐམས་ཅད་ཀྱི་དེ་ཁོ་ན་ཉིད་གཟིགས།
འཆི་འཕོ་བ་དང་སྐྱེ་བ་དང་མངོན་གྱི་གནས་རྗེས་སུ་དྲན་པའི་མངོན་པར་ཤེས་པ་ཤར། ཆག་གྲོང་དུ་ཐུགས་དམ་གྱི་ལྷ་མང་བོ་དང་། ཁྱད་པར་དུས་འཁོར་གྱི་བསྙེན་པ་བྱེ་བ་མཛད།
དཔལ་རིར་ཕྱག་ན་རྡོ་རྗེའི་སྐུས་ནམ་མཁའ་ཁྱབ་པ་གཟིགས། དེ་ནས་སྣང་དགོན་པར་ཐུགས་དམ་ལ་སྙིང་པོར་མཛད་ནས་བཞུགས། དེའི་ཚེ་བདུད་དང་སྲིན་པོའི་དམག་འཇིགས་སུ་རུང་བས་བསྐོར་བ་ན།
ནམ་མཁའ་ནས་རྡོ་རྗེ་ཤུགས་ལ་གསོལ་བ་ཐོབ་ཅེས་གྲག་པ་དང་། རྐང་བ་བཅུ་དྲུག་པ་ལན་གཅིག་བརྗོད་པས་དཔལ་རྡོ་རྗེ་ཤུགས་

མིག་གིས་བལྟ་མི་བཟོད་པའི་འོད་ཟེར་འབར་བ་དངོས་སུ་གཟིགས་མ་ཐག་དམག་རྣམས་བྱེར་ཏེ་བར་ཆད་ཞི། བླ་བྲང་བ་བསོད་ནམས་དཔལ་འབྱོར་ལ་རིམ་ལྔའི་ཁྲིད་གནང་བའི་ཚེ་གསང་བ་འདུས་པ་དངོས་སུ་བསྟན། གསེར་ཕྱེ་འབུམ་པའི་དྲུང་དུ།
གླང་པཎྜི་ཏ་དང་། བྲ་གོར་མཁན་ཆེན་པ་ཆོས་དཔལ་རྒྱལ་བ་སོགས་སྡེ་སྣོད་འཛིན་པ་མང་བོ་ལ་དུས་འཁོར་གྱི་དབང་གནང་བའི་ཚེ་ཞབས་ལ་མི་རེག་པ་བྲ་གོར་བས་གཟིགས། ཆོས་རྗེ་ཆོས་གྲགས་པ་ལ་སྦྱོང་རྒྱུད་དཀྱིལ་འཁོར་བཅུ་གཉིས་ཀྱི་དབང་གནང་བའི་ཚེ་འཇིག་རྟེན་པ་དྲུག་གི་ལྷ་རྣམས་དྲུང་དུ་འོངས་ནས་སློབ་མ་བསྲུང་བའི་རིག་པ་ཕུལ།
ཆེན་པོ་ཆོས་རྒྱལ་རིན་ཆེན་ལ་ཁྲིད་གནང་བའི་ཚེ་གེགས་བྱུང་བ་ལ།
ཆོས་རྗེ་ཉིད་ཀྱིས་སྐུ་ལུས་ཀྱི་འཁྲུལ་འཁོར་མཛད་པས་སེལ། ཆོས་རྗེར་སྟོན་པ་དང་། མཁན་ཆེན་ནམ་མཁའ་དཔལ་འབྱོར་པ་ལ་མངོན་པར་མཁྱེན་པ་མང་དུ་གསུངས་པས་མཆོག་ཏུ་གུས་པ་ཐོབ།
ངང་རྒྱལ་བ་རིན་ཆེན་བློ་གྲོས་པ་ལ་གཏུམ་མོའི་དབང་གནང་བའི་ཚེ་བར་ཆད་ཀྱི་མཚན་མ་ཁྱུང་དུ་སྤྲུལ་ནས་བསལ། སློབ་

མའི་ཚོགས་རྣམས་ལ། དུས་གསང་བདེ་དགྱེས་ལ་སོགས་པའི་རྒྱུད་བཤད་དང་རྡོ་རྗེ་ཕྲེང་བ་ལ་སོགས་པའི་དབང་དང་། རིམ་ལྔ་སྦྱོར་དྲུག་སོགས་ཁྲིད་རིམ་མང་པོའི་ཆོས་ཀྱིས་ཚིམ་པར་མཛད། གྱ་བརྒྱད་པ་ཤིང་ཕོ་ཁྱིའི་ལོ་ཟླ་བ་གསུམ་པའི་ཚེས་དྲུག་ལ་བདེ་བ་ཅན་དུ་གཤེགས་སོ༎བློ་བཟང་དཔལ་འབྱོར།དེའི་སྲས་ཀྱི་ཐུ་བོ་རྒྱལ་བའི་སྲས་པོ་བློ་བཟང་དཔལ་འབྱོར་ནི།
ལྕགས་མོ་གླང་ལ་འཁྲུངས། བླ་བྲང་བ་བསོད་ནམས་དཔལ་འབྱོར་ལས་རབ་ཏུ་བྱུང་།
ཉི་ཤུ་པ་ལ་ཚོགས་ཆེན་པོའི་མཁན་པོ་ཡོན་ཏན་རིན་ཆེན། ལས་སློབ་བྱང་ཆུབ་བླ་མ། གསང་སྟོན་འགྲོ་བཟང་སྙིང་པོས་མཛད་དེ་ཇོ་གདན་ཚོགས་པའི་དབུས་སུ་བསྙེན་པར་རྫོགས།
མཁན་ཆེན་ནམ་མཁའ་དཔལ་འབྱོར་བ་སོགས་སྟེན་ནས་སྡེ་སྣོད་ལ་སྦྱངས། ཆོས་རྗེ་ཆོས་གྲགས་པ་ལ་ཀ་ལཱ་པ་གསན། གཙོ་བོར་ཆོས་རྗེ་ཡེ་ཤེས་དཔལ་བཟང་བོ་ཉིད་ལ་མངའ་བའི་ཆོས་རྣམས་གསན་ཅིང་བུམ་པ་གང་བྱོར་མཁྱེན།
ཁྱད་པར་དུས་འཁོར་གསན་དུས་མནལ་ལམ་དུ་བུ་སྟོན་རིན་པོ་ཆེ་དང་མཇལ་ཏེ་བྱིན་གྱིས་བརླབས་པས་ཚིག་དོན་མ་ལུས་པར་ཐུགས་སུ་ཆུད། རྐང་བ་བཅུ་དྲུག་པ་

ལ་བསྙེན་པ་མཛད་པས་རིགས་སྔགས་གྲུབ་པའི་མཚན་མ་གཟིགས། ལྟེའུ་རའི་གདན་སར་གཞན་ཕན་བསྐྱངས་ནས་སྣང་དགོན་པར་ཐུགས་དམ་ལ་རྩེ་གཅིག་ཏུ་བཞུགས་ཏེ། ཞེ་གཉིས་པ་ཆུ་ཕོ་རྟའི་ལོ་ཧོར་ཟླ་གསུམ་པའི་ཚེས་བཅུ་གཉིས་ལ་གཤེགས་སོ༎
བདག་གི་ཆོས་རྗེ་རིན་ཆེན་ཡེ་ཤེས་དཔལ་བཟང་པོའི་ཞལ་སྔར་དཔལ་དུས་ཀྱི་འཁོར་ལོའི་དབང་ཡོངས་སུ་རྫོགས་པ་ཐོབ་ཅིང་རྒྱལ་བའི་སྲས་པོ་འདི་ཉིད་ཀྱི་ཞལ་སྔར་དབང་རྒྱུད་ལུང་མན་ངག་དང་བཅས་པ་ལེགས་པར་མནོས་སོ༎༤༽ཙ་མི་ལུགས།དཔལ་ཆེན་རྒྭ་ལོ།བཞི་པ་ཙ་མི་ལུགས་ནི།
ཙ་མི་ལོ་ཙཱ་བ་ལ་བོད་ཀྱི་སློབ་མ་རྒྭ་ལོ་ཙཱ་བ། རོང་ལོ་ཙཱ་བ། སྟེང་བ་ལོ་ཙཱ་བ། སེ་ལོ་ཙཱ་བ། ལྡི་རི་ལོ་ཙཱ་བ།
ར་བྱིང་ལོ་ཙཱ་བ། བ་རི་ལོ་ཙཱ་བ་སོགས་བྱུང་བ་ལས། དཔལ་ཆེན་རྒྭ་ལོ་ནི། མདོ་སྨད་གཡར་མོ་ཐང་གི་ལྷོ་ཕྱོགས་ཙོང་ཁ་ཐེའུ་ཆུར། ཡབ་དགེ་བཤེས་མངོན་པ་བ་རྒྭ་ཤེས་རབ་རྩེ་དང་། ཡུམ་མྱང་གཟའ་ཚེ་སྤྲུལ་གྱི་སྲས་སུ་འཁྲུངས་མཚན་ཇོ་སྲས་རྒྱ་མཚོར་བཏགས།
ལོ་བདུན་ལ་ཡབ་ཀྱིས་ཆོས་བསླབས། བཅུ་བདུན་པ་ལ་མངོན་པ་མཁས་པར་མཁྱེན། ཉི་ཤུ་

པ་ལ་རྔོག་ལོ་ཙཱ་བའི་སློབ་མ་དབང་སྟོན་ལས་དགེ་སློང་ཆིག་རྫོགས་མཛད་དེ་འདུལ་བ་དབུ་ཚད་གསན། མཚན་གཞོན་ནུ་དཔལ་དུ་བཏགས། ཉེར་གསུམ་པ་ལ་ཡབ་ཡུབ་དང་མཁན་པོ་ལ་སོགས་པས་ཤོལ་བཏབ་ཀྱི་དོགས་པས་བྲོས་ནས་ལམ་དུ་སློང་མོ་མཛད་པ་གསེར་དུ་བསྒྱུར་ཞིང་བྱོན་ཏེ་ང་རྒྱ་གར་དུ་འགྲོ་གསུངས་པས་རྒྭ་ལོར་གྲགས།
སྣེའུ་ཟུར་པ་ལ་ལམ་རིམ། གླང་རི་ཐང་བ་ལ་སེམས་བསྐྱེད་གསན། ལམ་རིམ་གྱི་དཔེ་རྒྱ་གར་མ་ཡང་བསྣམས།
སྟོད་ལུང་ཕུའི་གནམ་རྩེ་ལྡང་དུ་བྱོན་པས་དེ་ན་གནས་པའི་ཁམས་པ་རྒྭ་སྟོན་གྱིས་གསེར་མང་དུ་བརྫངས། གཙང་དུ་དགེ་བཤེས་དགེ་བ་དང་། ཁྱུང་ལ་ཚད་མ་གསན་འཕྲོ་ལ། རྒྱ་གར་ལ་འགྲོ་བའི་གྲོགས་བྱུང་བས་གསེར་སྲང་དྲུག་ཅུ་བསྣམས་ཏེ་རྡོ་རྗེའི་གདན་དུ་བྱོན་ནས།
རྒྱལ་པོ་ར་མ་པཱ་ལ་ལ་བབས་པས། དེ་ན་རེ་ཁྱེད་ཅི་འདོད་པ་ཡིན་ཆོས་ཚོལ་ན་དཔལ་ན་ལནྡ་ནས་པཎྜི་ཏ་མང་བོ་བཞུགས། དེའི་ནང་ནས་ཀྱང་ཙ་མི་པཎྜི་ཏ་བྱ་བ་རིག་པའི་གནས་ལྔ་ལ་མཁས་ཤིང་ཚེའི་དངོས་གྲུབ་བརྙེས་པ་ཞིག་བཞུགས་ཀྱི།
ཁྱེད་བོད་ཐམས་ཅད་དེར་འབབ་པ་ཡིན་པས་དེར་སོང་ཤིག་ཟེར་བ་དང་། ཙ་མི་ནི་བོད་ཡིན།

ང་རྒྱ་གར་དུ་འོངས་ནས་བོད་གཅིག་ལ་ཆོས་ཞུ་བ་མི་རིགས་མོད་འོན་ཀྱང་ལན་གཅིག་སོང་དང་སྙམ་སྟེ་བྱོན་ནས་གསེར་ཐམས་ཅད་དེར་བཅོལ་ལོ༎ དེ་ནས་མ་ག་དྷ་དང་མཉེན་ཡོད་སོགས་ཡུལ་ཀུན་དུ་ཙ་མི་ནི་བོད་ཡིན་ལ།
ཁྱེད་རྒྱ་གར་ན་མཁས་ཤིང་གྲུབ་པ་ཐོབ་པ་སུ་ཡོད་ཅེས་དྲིས་པས། ཁ་མཐུན་པར་རྡོ་རྗེ་གདན་པ་ཨ་བྷ་ཡཱ་ཀ་ར་བྱ་བ་ཡོད་ཟེར་བས། དེའི་དྲུང་དུ་བྱོན་ནས་གསེར་སྲང་བདུན་གྱི་མཎྜལ་ཕུལ། བདེ་མཆོག་གི་དབང་དང་།
ལྷན་སྐྱེས་ཀྱི་གདམས་ངག་གནང་བ་བསྒོམས་པས་སྐུ་ཁམས་མི་བདེ་བ་ཞིག་བྱུང་བ་བླ་མ་ལ་ཞུས་པས། དེ་ལ་ཚེགས་མེད་གསུངས་ནས་གདམས་ངག་ཅིག་བསྟན་པ་ཞག་གསུམ་བསྒོམས་པ་རང་གི་ཕན། དུས་རེ་ཤིག་ན་ཨ་བྷ་ཡས་ཙ་མི་ལ་ཆོས་ཉན་པ་ཚོར་ནས།
ཨ་བྷ་ཡ་ལས་ཀྱང་ཙ་མི་ཆེ་བར་འདུག་པས། ད་དུང་པཎྜི་ཏ་གཞན་ཞིག་བཙལ་དགོས་སྙམ་ནས་གོས་ཕྱར་བུ་ཟས་གདན་གཅིག་པས་ལོ་གསུམ་བསོད་སྙོམས་མཛད་ཅིང་མཉེན་ཡོད་ལ་སོགས་པ་ཐམས་ཅད་དུ་བྱོན།
རྡོ་རྗེ་གདན་གྱི་བྱང་གི་ག་ཡ་མགོའི་རིར་ག་ཡ་འོད་སྲུངས་ཀྱི་ལྷུང་བཟེད་བསིལ་བྱེད་གཟིམ་མལ་

རྣམས་ལ་བྱིན་བརླབས་བཞུས། དེ་ལྟར་ཡུལ་ཀུན་བསྐོར་ཏེ། ཨ་བྷ་ཡ་མ་གཏོགས་པ་རྒྱ་གར་ན་སུ་ཆེ་དྲིས་པས། ཨུ་རྒྱན་ན་པཎྜི་ཏ་ཝཱ་ཀཱི་ཤྭ་ར་ངག་གི་དབང་ཕྱུག་བྱ་བ་ཡོད་ཟེར་བས་དེར་བཞུད་པར་དགོངས་ཏེ་ལམ་དུ་ཞུགས་ཁ་ཙམ་ན།
པཎྜི་ཏ་གདུགས་སྤུ་རེ་བ་ཞིག་ན་ལནྡར་བྱོན་པ་ལ་སུ་ཡིན་དྲིས་པས། ཙ་མིའི་སློབ་མ་ཨུ་རྒྱན་གྱི་པཎྜི་ཏ་ཝཱ་གི་ཤྭ་ར་ཡིན། སྔོན་ཙ་མི་ལ་ཞུས་པའི་དུས་འཁོར་གྱི་མན་ངག་རྣམས་ཕྱོགས་གཅིག་ཏུ་སྡེབས་པའི་ཡི་གེ་ཞིག་ཞུར་བྱོན་པ་ཡིན་ཟེར།
དེ་ལ་ཙ་མིས་སྦྱོར་བའི་ཕྲེང་བ་མཛད་དེ་གནང་། ད་ནི་ཙ་མི་དང་ཨ་བྷ་ཡ་ལས་ཆེ་བ་ཛམྦཱུའི་གླིང་ན་མ་རྙེད་ངོ་མཚར་ཆེ་སྙམ་ནས་གསེར་སྲང་ཞེ་བདུན་ཡོད་པའི་བཅུ་བཞག
སོ་བདུན་ལ་མཎྜལ་བྱས་ནས་ཙ་མི་ལ་ཕུལ་ཏེ། བདག་ལ་ཚེ་འདི་ཉིད་ལ་སངས་རྒྱས་པའི་གདམས་ངག་དམིགས་པ་སྤོ་མི་དགོས་པ་ཞིག་ཞུ་བྱས་པས། སྦྱོར་དྲུག་གི་གདམས་ངག་གནང་སྟེ། ན་ལནྡའི་མཐའ་ཞིག་ན་བོད་ཀྱི་གནས་གོ་ས་ལ་ཀྲ་མ་ཞེས་པར་འདར་འབྱར་དང་སྨྲ་བཅད་བྱས་བསྒོམ་པའི་ཚེ།
གྲོགས་ཤིག་གིས་བོས་པས་ལན་མ་བྱུང་བ་ལ། ཁྱེད་

ཁ་རོག་པར་འདུག་སྟེ་ཏུ་རུ་ཀྵའི་དམག་བྱུང་ངོ་བྱས་པས། ཁམས་འདུས་ནས་འདག་སྒོ་བཤིག་ཏེ་རྡོ་རྗེ་གདན་གྱི་གནྡྷོ་ལའི་སྟེང་དུ་ཤོར། མཁས་འདུས་སོལ་བ་དང་། སླར་ཡང་འདག་འབྱར་བྱས་ནས་སྒྲུབ་པ་ལོ་ཕྱེད་དང་གསུམ་མཛད་པས།
རྟགས་མང་བོ་བྱུང་བ་ཙ་མི་ལ་ཞུས་པ་དང་། དེས་ཨ་བྷ་ཡ་ལ་བཤད་པས། དེ་བུག་སྒོར་བྱོན་ནས་ཁྱོད་ལ་ཡོན་ཏན་འདི་འདྲ་བ་བྱུང་བ་བདེན་ནམ་གསུང་བ་ལ། དེ་བདེན་བཞུས་པས་རྟགས་ཀྱི་འཕྲོ་ཆད་དོ༎
དེ་ཙ་མི་ལ་ཞུས་པས། ད་དུང་ཡང་བསྒོམས་དང་མི་འོང་བའི་དགོས་མེད་ཀྱི་རྟགས་བྱུང་བ་ན་ང་ལ་ཡང་མ་སྨྲ་གསུང་། སླར་ཡང་ལོ་དྲུག་བསྒོམས་པས་རྟགས་དང་ཡོན་ཏན་སྔར་བས་ཆེས་ལྷག་པ་འཁྲུངས།
སྒྲོལ་མ་བྱོན་ནས་བུ་བསིལ་བའི་ཚལ་དུ་སོང་ལ་ཚོགས་ཀྱི་འཁོར་ལོ་གྱིས་དང་དངོས་གྲུབ་ཐོབ་པར་འགྱུར་རོ་གསུངས་ནས་མི་སྣང་བར་གྱུར། དེ་ནས་བླ་མ་གཉིས་ལ་བསིལ་བའི་ཚལ་དུ་འགྲོ་བར་ཞུས་པས་ཡེ་མ་གནང་བས།
སླར་ཡང་ལོ་གཅིག་དང་ཟླ་བ་ལྔར་བསྒོམས་ནས། ལྷས་ལུང་བསྟན་པ་དང་དྲོད་ཐོབ་པའི་རྟགས་རྣམས་ཙ་མི་ལ་ཞུས་ནས་དུར་ཁྲོད་དུ་འགྲོ་བའི་བཀའ་གནང་

བར་ཞུ་བྱས་པས། འོ་ན་སྲོད་ལ་ཕྱིན་ན་བཟང་གསུངས་གྲི་གུག་བསྐུར་གཡོག་པོ་ཉམས་རྟོགས་རྩལ་ཅན་ཅིག་བཏང་ནས་ཚོགས་དང་གཏོར་མ་བཟང་པོ་ཤོམ་དུ་བཅུག་གོ། དེ་ནས་སྲོད་ལ་ཕྱིན་ཏེ་ལམ་ཁ་ན་དུར་ཁྲོད་ཀྱི་བདག་པོ་ཞིང་སྐྱོང་གི་རྟེན་ཤིང་ནྱ་གྲོ་དྷའི་སྡོང་བོ་ཅིག་ཡོད་པའི་དྲུང་དུ་བཞུགས་པས།
ཤིང་ལས་ཚེག་སྒྲ་དང་བཅས་ཏེ་མེ་འབར་བའི་ཁྲོད་ནས། ཁྱོད་ཤིང་འདི་དང་ལྷན་ཅིག་བཅིང་ངོ་ཟེར་བ་དང་ཡར་གཟིགས་པས་མིའི་ལུས་ལ་ཕག་གི་མགོ་བོ་ཅན་ཅིག་སྣང་བ་ལ།
སྤྲུལ་པའི་གཟུགས་མ་སྟོན་པར་རང་གཟུགས་སྟོན་གཅིག་གསུངས་པས། སྡོང་བོའི་རྩ་བ་ནས་སྦྲུལ་ལྗང་ཁུ་སྦོ་དམར་བ་གདུང་ཙམ་ཞིག་བྱུང་བ་ཤིང་དེ་ལ་འཁྲིགས་ནས་སོང་།
ནང་པར་གྱི་དུས་སུ་མདང་གི་གཡོག་པོ་དེ་བྱུང་ནས། བར་ཆད་མ་བྱུང་ངམ་ཟེར་བ་ལ། ང་འདྲ་བའི་དཔལ་ཧེ་རུ་ཀ་ལ་སུས་བར་ཆད་བྱེད་པ་གསུངས། དེ་ནས་དུས་ཁྲོད་ཀྱི་དཀྱིལ་ན་ནྱ་གྲོ་དྷའི་ཕུག་ཅེས་པ་ཤིན་ཏུ་འཇིགས་པ་ཞིག་གི་ནང་དུ་བྱོན་ཏེ་ཚོགས་དང་གཏོར་མ་བཤམས་ནས་བཞུགས་པའི་དུས་སུ།
དེའི་ཕྱི་མཐའ་ན་རོ་ལངས་ཤ་ཟ་ལྕེ་སྤྱང་ཐམས་ཅད་

ང་རོ་དི་རི་རི་སྒྲོག་ཅིང་མདུན་ན་ལྕེ་སྤྱང་གསུམ་ཉལ་ནས་འདུག་གོ། དེར་བསྒོམས་པས་ཏིང་ངེ་འཛིན་མི་གསལ་ཞིང་རྒྱང་ན་ནག་ཡོར་ཡོར་ཞིག་ཇེ་ཆེར་སོང་ནས་མདུན་དུ་བྱུང་སྙམ་པའི་མོད་ལ། ནམ་མཁའ་ལ་སྟུག་ཆོམ་གྱི་སྒྲ་ཆེན་པོ་གྲག།
ཡར་གཟིགས་པས་མགོ་བརྙན་སྣ་ཚོགས་འཇིགས་སུ་རུང་བ་དག་གིས་ནམ་མཁའ་གང་ནས། ཧ་ཧ་དང་། ཕཊ་ཕཊ་དང་། རྒྱོབ་སོད་ཟེར་ཞིང་མཚོན་ཆ་སྣ་ཚོགས་འཕང་བས་སྐྱི་བུད་དུ་སོང་ངོ་༎
དེར་འཇིགས་པ་དེ་རྣམས་གང་ནས་བྱུང་། གང་ན་གནས་གཟིགས་པས་ཏིང་ངེ་འཛིན་དུ་ལྷན་གྱིས་སོང་སྟེ་ཐོ་རངས་ཆོ་འཕྲུལ་རྣམས་སངས་པ་ན། ཚོགས་གཏོར་རྣམས་མི་སྣང་བར་བདུན་༼མདུན་༽ན་དཀར་མེ་རེ་བ་ཞིག་འདུག་པ་ལ་གཟིགས་པ་དང་།
ཐོད་པ་ཆང་གི་གང་བ་ཞིག་ཏུ་སོང་བས་ངེད་ཕན་ཆད་ཆང་མི་བཞེས་པ་ལ། དེ་ནི་དཔལ་ཆེན་པོའི་དངོས་གྲུབ་ཏུ་དགོངས་ནས་གསོལ་ལོ༎ དེ་མ་ཐག་དཔལ་འཁོར་ལོ་སྡོམ་པ་ལྷ་དྲུག་ཅུ་རྩ་གཉིས་པའི་དཀྱིལ་འཁོར་དུར་ཁྲོད་དང་བཅས་པ་དངོས་སུ་གཟིགས།
སྐད་ཅིག་དེ་ཉིད་ལ་དེ་ཁོ་ན་

ཉིད་མངོན་སུམ་དུ་རྟོགས། སྐུ་ལུས་ཀྱི་ཟག་པ་ཡང་ཆད། མེས་མི་ཚིག ཆུ་ལ་མི་ཇིང་བ་ལ་སོགས་པའི་ཡོན་ཏན་མང་དུ་བརྙེས། ཡེ་ཤེས་ཀྱི་མཁའ་འགྲོ་མ་ཙ་མུཎྜི་བྱོན་ཏེ་གཏུམ་མོའི་གདམས་ངག་ཀྱང་གནང་། ནམ་ལངས་པ་དང་ལྕེ་སྤྱངས་ཤ་ཟ་དུག་སྦྲུལ་ལ་སོགས་པས་ཕྱག་དང་མཆོད་པའི་རྣམ་འགྱུར་བྱེད།
སྔར་གྱི་གཡོག་པོས་མ་གྲོངས་པར་མཐོང་ནས་མྱུར་དུ་ལོག་སྟེ་བླ་མ་ལ་ཞུས་པས། བླ་མ་རྣམ་གཉིས་དེར་བྱོན་ནས། གོས་ཀྱི་ཁྲི་ལ་རྒྭ་ལོ་བཞུགས་སུ་བཅུག་སྟེ།
ཨ་བྷ་ཡས་ནི་མགུལ་ནས་འཁྱུད། ཙ་མི་ནི་སྤྱི་བོས་བཏུགས་ཏེ་དགྱེས་པའི་གསུངས་བསྩལ། དེའི་ཚེ་ཁམས་པ་མེ་ཇོ་སྲས་ཕྲག་དོག་སྐྱེས་ཏེ། ཧ་ཧ་རྒྭ་ཆུང་བས་ཀྱང་བསིལ་བའི་ཚལ་དུ་བསྒོམ་ན།
ང་མི་ཚེ་སྒོམ་བཟླས་ལ་བསྐྱལ་བས་ཁོ་དང་ཅི་མ་མཉམ་ཞེས་ཟེར་ནས་དེར་བྱུང་བ་ལ། དུར་ཁྲོད་འདི་ནི་ཤིན་ཏུ་གཉན་པ་ཞིག་འདུག་པས་ཁྱེད་འདིར་བསྡད་ན་མི་ལེགས་སོ་གསུངས་པ་དེ་ཁྲོས་ཏེ་ལོག་གོ།
དེ་ནས་སངས་རྒྱས་གདན་བཞི་ཞེས་པའི་ལྷ་ཁང་སྟོང་བ་ཞིག་ཏུ་བཞུགས་པས། དབྱུག་ཐོ་དང་གྲི་ཐོད་

ཐོགས་པའི་ཀེང་རུས་ཀྱི་མི་བདུན་བྱུང་ནས་རྣ་བར་མདའ་འཛུགས་པ་ལ་སོགས་པའི་ཆོ་འཕྲུལ་བསྟན་ཡང་། ཉམ་ང་བ་མ་སྐྱེས་པས་རུས་པར་སྤུངས་ཀྱིས་སོང་ངོ་༎ དེར་གསེར་འོད་དམ་པ་ ནས་བཤད་པའི་དེ་བཞིན་གཤེགས་པ་བཞིའི་ཞལ་གཟིགས།
སྐབས་ཤིག་ན་མེ་ཇོ་སྲས་གསང་ནས་ནྱ་གྲོ་དྷའི་ཕུག་ན་འདུག་པ་ཚོར་ནས་དེ་ཤི་དོགས་ཏེ་བྱོན་ཙ་ན་ཁ་བུབ་ཏུ་ཤི་ནས་འདུག གཡོག་པོ་ཅིག་རྩེའུ་ཆུང་ཕྲིག་ཕྲིག་ཤི་ལ་ཤད་འདུག་པ་ལ་ཆོས་གོས་ཀྱི་ཐུ་བ་རྒྱབ་པས་སོས་ཏེ་ཡུལ་དུ་བསྐྱལ་ལོ༎
དེ་ནས་ནྱ་གྲོ་དྷའི་ཕུག་གི་གཡོན་ན་རྡོའི་དབང་ཕྱུག་རང་བྱུང་ཞིག་ཡོད་པའི་སྟེང་དུ་བཞུགས་པས། ང་ཡུལ་འདི་ནས་མ་འབུད་བྱ་བའི་སྒྲ་ཞིག་གྲག་པ་དང་།
རྒྱལ་པོ་ར་མ་པཱ་ལ་དབང་ཆེ་སྟེ་ངས་ཡུལ་ནས་ཕུད་དོ་གསུངས་པས། ཅུང་ཞིག་ན་ནམ་མཁའ་ལས་འུར་སྒྲ་ཆེན་པོ་དང་། མུ་སྟེགས་པའི་ལྷ་དང་མིའི་དམག་དཔག་ཏུ་མེད་པས་བསྐོར་བྱུང་བ་ལ། ཧེ་རུ་ཀ་སྤྱན་གསུམ་པར་བསྟན་པས་བྲོས་སོ༎
ཡང་ཕུག་དེའི་གཡོན་ན་སྤྱན་རས་གཟིགས་ཀྱི་སྐུ་རང་བྱོན་གཅིག་ཡོད་པའི་དྲུང་དུ་བསྒོམས་པས། སྤྱན་རས་གཟིགས

དང་། འོད་ཟེར་ཅན་བྱོན་ནས་གདམས་ངག་གནང་། ཆོས་སྐྱོང་གི་རྡོ་སྐུ་རང་བྱོན་གྱི་དྲུང་དུ་བཞུགས་པ་ན། ལས་མགོན་བྱ་རོག་གདོང་ཅན་ནམ་མཁའ་ལ་བྱོན་པ་ལ་བསྟོད་པ་མཛད། ས་ལ་ཡེ་ཤེས་མགོན་པོ་ཕྱག་བཞི་པ་བྱོན་པ་ལ་སྲོག་སྙིང་དང་སྒྲུབ་ཐབས་ལ་སོགས་པ་ཞུས།
ཕྱིས་ཙ་མིའི་སྒྲུབ་ཐབས་དང་ཞུས་དག་བྱས་པས་རྩ་སྔགས་དང་སྲོག་སྙིང་ལ་ཁྱད་མ་བྱུང་། དེ་ལྟར་བསིལ་བའི་ཚལ་དུ་ཟླ་བ་དགུ་བཞུགས་པས། མ་ག་དྷ།
ཤར་བྷཾ་ག་ལ། ལྷོ་ཀོ་ས་ལ། ནུབ་ཁ་ཆེ་དང་ཨུ་རྒྱན། བྱང་ཝ་ར་ཎ་སཱི་སོགས་རྒྱ་གར་བོད་རྒྱ་ནག་འཛམ་བུ་གླིང་ཐམས་ཅད་དུ་སྙན་པའི་གྲགས་པས་ཁྱབ། རྒྱལ་པོ་ར་མ་པཱ་ལས་གྲུབ་པའི་མཚན་མ་སྟོན་པར་ཞུས་ནས།
དུར་ཁྲོད་ཀྱི་མཚོ་གཉན་པོ་ཞིག་ཡོད་པའི་འགྲམ་དུ་རྒྱལ་པོ་དཔུང་ཚོགས་དང་བཅས་པ་དང་། ཕྱི་ནང་གི་པཎྜི་ཏ་མང་བོ་དང་། བལྟད་མོ་བ་མང་པོ་ཚོགས་པ་ན། མཚོའི་སྟེང་དུ་སྐྱིལ་དཀྲུང་བཅས་ནས་བཞུགས་པས།
མུ་སྟེགས་པ་རྣམས་ཆུ་ལ་མི་འབྱིང་བ་རླུང་བསྒོམས་པས་འོད་འདི་ལ་ངོ་མཚར་ཅི་ཆེ་ཟེར་བ་ལ། རང་འདྲའི་སྐུ་བདུན་སྤྲུལ་ཏེ་མུ་སྟེགས་པ་སུན་ཕྱུང་བས་ཐམས་ཅད་འདུད་པར་གྱུར་ཅིང་། རྒྱལ་པོས་

གདན་དྲངས་སྐུ་བཀྲུས་པའི་ཆུས་ཁྲུས་འཐུང་བྱས་ཕོ་བྲང་ལ་གཏོར། གླང་བོ་ཆེ་འཆར་བྱེད་ལ་བླུད་མ་ཐག་ངེས་ཏུ་རུཀྵའི་དམག་ཕམ་པར་བྱས་པས་རྒྱལ་པོ་མཆོག་ཏུ་དད། རྡོ་རྗེ་གདན་དུ་ཤཱཀྱ་ཐུབ་པའི་ཞལ་གཟིགས།
བྱ་རྒོད་ཕུང་བོའི་རི་བོར་ཟླ་བ་གསུམ་བཞུགས་དུས་ཨུ་རྒྱན་ནས་པཎྜི་ཏ་མང་བོ་རྒྭ་ལོའི་རྫུ་འཕྲུལ་བལྟ་བ་ལ་བྱོན་པ་ན། བྱ་ཆེན་པོ་ཞིག་ཕུར་བྱུང་བ་ལ་ལྟ་སྟངས་མཛད་པས་ས་ལ་ལྷུང་སྟེ་ཤི་བས།
དེ་རྣམས་མ་རངས་པ་དང་སེ་གོལ་གཅིག་ཏོགས་པས་འཕུར་ནས་སོང་། དེར་ཡང་ཐུབ་པ་ཉན་ཐོས་ཀྱི་དགེ་འདུན་དང་བཅས་པ་གཟིགས། དེ་ནས་ན་ལནྡར་བྱོན་པའི་ལམ་དུ་མི་ཐམས་ཅད་ཀྱིས་མེ་ཏོག་གཏོར་བའི་གསེབ་ཏུ་མ་ཐར་ཏེ་ཕྱག་དགོས་པ་བྱུང་བས་པཎྜི་ཏ་རྣམས་སྔན་ཆད་འདི་འདྲ་བའི་མི་ཐམས་ཅད་དད་ཅིང་འདུན་པ་འོང་མ་མྱོང་ཟེར།
གྲུབ་ཐོབ་འགས་ཀྱང་ཞབས་ལ་བཏུད་དོ༎ ཀོ་ས་ལ་ཀྲ་མར་བཞུགས་དུས་རྒྱ་གར་ཤར་ཕྱོགས་ནས་གྲུབ་ཐོབ་གསུམ་སོགས་རྣལ་འབྱོར་པ་ལྔ་བརྒྱ་མཇལ་དུ་བྱུང་ཞིང་།
སིངྒྷ་ལ་དང་། གསང་གླིང་དང་། ཟངས་གླིང་ལ་སོགས་པའི་གླིང་ཕྲན་དྲུག་གི་ཚོང་བ་

མང་པོས་ཀྱང་ནོར་བུ་ཕུལ་ཏེ། དེ་རྣམས་སུ་ཡང་གྲགས་པས་ཁྱབ། དེ་ནས་བོད་དུ་བྱོན་ཏེ་ལ་སྟོད་དགེ་ཕུག་ཏུ་ལོ་གསུམ་བཞུགས་དུས། མ་ཇོ་ལྷ་གཅིག་མ་ཞེས་པ་སྲོག་ཆགས་གསོ་བའི་ཆོས་ལོག་སྤྱོད་པ་ཞིག་འདུལ་བའི་ཆེད་དུ་དགེ་ཕུག་གི་བྲག་ལོགས་ཀྱི་སྣ་བ་ཅིག་ལ་སྡིགས་མཛུབ་མཛད་པས་ཐང་ལ་ལྷུང་སྟེ་ཤི།
སླར་སེ་གོལ་ཏོགས་པས་གསོས་པ་སོགས་རྫུ་འཕྲུལ་གྱིས་དེ་ཡང་དག་པའི་ལམ་ལ་བཅུད་དེར་ཁམས་པ་ཨ་སེང་ལ་སྦྱོར་དྲུག་གནང་།
མ་ལ་ཡེར་བབ་ལ་བདེ་མཆོག་གནང་། ས་སྐྱར་རྗེ་ས་ཆེན་ལ་མ་རྒྱུད་ཀྱཻ་རྡོ་རྗེའི་སྦྱོར་དྲུག་གནང་། གང་དུ་བྱོན་པར་ཁྲོམ་ཆེས་པས་མི་ཤོགས་པ་ཙམ་བྱུང་། དེ་ནས་དབུས་སུ་བྱོན་དུས་གཙང་བོ་ལ་མཉེན་པས་གྲུ་མ་བཏང་བས་ཆུའི་སྟེང་དུ་སྐྱིལ་མོ་དཀྲུང་མཛད་ནས་བྱོན།
བྱང་སེ་མོ་དོ་ལ་ལོ་ལྔ་བཞུགས། དེར་རྨོན་འདོར་བ་ཁུ་སྒོམ་དང་། བྱང་ཆུབ་སེམས་དཔའ་སྟག་སྟོན་རྣམས་སྦྱོར་དྲུག་གི་གདམས་པས་གྲོལ་བར་མཛད།
དོན་གྲུབ་ཀྱི་ཞལ་གཟིགས། ཀླུའི་ཡུལ་དུའང་བྱོན་ཏེ་ཀླུ་རྣམས་ལའང་ཆོས་བསྟན། གནམ་རྩེ་ལྡང་དུ་གསེར་བརྫངས་པའི་

དྲིན་བཟོར་ལོ་གཉིས་བཞུགས། རྒྭ་སྟོན་དང་། དཔལ་ཕག་མོ་གྲུབ་པ་ལ་གདམས་པ་གནང་། འཕན་ཡུལ་རྒྱལ་དུ་དུས་གསུམ་མཁྱེན་པ་ལ་གདམས་པ་གནང་། བྱང་གི་འབབ་རོང་དུ་ལོ་གཅིག མདོ་ཁམས་སྐམ་པོ་གངས་རར་ལོ་བདུན་བཞུགས།
མདོ་སྨད་དུ་བྱོན་ནས་ཡབ་ཡུམ་ནི་མི་བཞུགས། མཁན་པོ་ལ་གདམས་ངག་ཕོག་སྟེ་ཉམས་རྟོགས་ལ་བཀོད། སྦྱོར་དྲུག་གི་གདམས་པས་འབྲི་ལུང་དུ་སློབ་མ་གྲུབ་པ་ཐོབ་པ་བདུན་བྱུང་། རྒྱ་ནག་རྒྱལ་པོས་གདན་འདྲེན་བྱུང་བས་དེ་ལ་བྲོས་ནས་ཡར་བྱོན།
མདོ་ཁམས་སྒང་དུ་མི་ནག་པོས་ཆོས་བསྣུབས་པ་རྣམས་བཏུལ་ཏེ་ཐམས་ཅད་ཆོས་ལ་བཀོད། སྟོང་ཚར་ལྷ་ཁང་དང་རབ་སྒང་སྦ་མདའི་གཙུག་ལག་ཁང་སོགས་ལྷ་ཁང་བཤིག་པ་ཐམས་ཅད་བསོས།
ཁམས་ཀྱི་ནག་ཆུ་ལ་སྐྱིལ་དཀྲུང་གིས་ཕར་ཆོད་ཚུར་ཆོད་མཛད་པས། ཕྲང་དེ་ལ་ཕྱིན་ཆད་འདུལ་བ་ལ་དགྲ་མེད་པར་མཛད། ནག་ཤོད་དུ་ཞང་ལ་སྦྱོར་དྲུག་གནང་། དེ་ནས་ཡང་འབབ་རོམ་དང་མགོར་འཛོང་བྲག་སོགས་སུ་བཞུགས་ཏེ།
སྐུའི་བཀོད་པ་གསུམ་སྟོན་པ། ཞལ་གྱི་དཀྱིལ་འཁོར་ནམ་མཁའ་ལྟར་ཆེ་བ། སྐུ་བགྲེས་གཞོན་སྣ་ཚོགས་སུ་སྟོན་པ་ལ་

སོགས་པའི་ཆོ་འཕྲུལ་སྣ་ཚོགས་པ་སྟན་ནས་འགྲོ་བ་མང་པོ་རྡོ་རྗེའི་ཐེག་པ་ལ་བཀོད་པས། སློབ་མའི་ཚོགས་གྲུབ་པ་ཐོབ་པ་མང་དུ་བྱུང་། གྱ་དགུ་པ་ལ་རྩེ་ཤོད་རངས་རྫོང་མགོར་རྡོ་རྗེའི་སྐྱིལ་དཀྲུང་ལས་མི་གཡོ་བར་ཤིང་བལ་ལྟར་ཡང་བའི་སྐུ་གདུང་བཞག་སྟེ་མྱ་ངན་ལས་འདའ་བའི་ཚུལ་བསྟན་ཏོ༎
གདུང་བཞུགས་ལ་ཕུལ་བའི་དུ་བ་ལ་ངོ་མཚར་བའི་ལྟས་དུ་མ་བྱུང་ངོ་༎ རྗེ་ས་སྐྱ་པ་ཆེན་པོས་དཔལ་རྒྭ་ལོ་ལ་སྦྱོར་དྲུག་གསན་ནས།
མ་རྒྱུད་ཀྱཻ་རྡོ་རྗེའི་སྦྱོར་དྲུག་ཅེས་པའི་ཡི་གེ་ཡང་མཛད་དེ། སློབ་དཔོན་བསོད་ནམས་རྩེ་མོ་དང་། རྗེ་བཙུན་གྲགས་པ་རྒྱལ་མཚན་ལ་གནང་། ཁྱད་པར་དུ་རྗེ་བཙུན་ལ་བུ་ངས་ཁྱོད་ལ་ཆོས་བསྟན་པ་ཐམས་ཅད་འདིར་འདུས་པ་ཡིན་ཏེ།
བྱང་ཆུབ་སེམས་ཀྱི་བདག་ཉིད་དངོས། དངོས་པོའི་ཆོས་ཉིད་གདན་དུ་བྱ། འབྱུང་བ་རླུང་ལ་སྦར་ཟིན་བྱ། གཏུམ་མོའི་དྲོད་རབ་ཏུ་བསྐྱེད། བྱང་ཆུབ་ཆུ་རྒྱུན་དབུ་མར་བཞུགས།
ས་སོགས་འབྱུང་བ་དབང་དུ་བསྡུས། ཡེ་ཤེས་ལྔ་ནི་སྔོན་གྱུར་ནས། འཆི་བ་མེད་པའི་གནས་ཐོབ་པོ། ཞེས་གསུངས་ཏེ། རྐང་བ་དང་པོ་གཉིས་ཀྱིས་སོར་བསམ། གསུམ་པས་

སྲོག་རྩོལ། བཞི་པའི་འཛིན་པ། ལྔ་བས་རྗེས་དྲན། དྲུག་པས་ཏིང་ངེ་འཛིན། ཐ་མ་གཉིས་ཀྱིས་གྲུབ་པ་ཡེ་ཤེས་ཀྱི་སྐུ་བསྟན་ཏོ༎ དེ་ནས་ས་སྐྱ་པཎྜི་ཏ། རྒྱུས་པ་གཞོན་ནུ་སེང་གེ། དོལ་པོ་ཡེ་ཤེས་མགོན་པོ།
ཀུན་སྤངས་ཆེན་པོ་རྣམས་རིམ་པར་བརྒྱུད་དེ་སྦྱོར་དྲུག་ས་ལུགས་ཞེས་གྲགས་སོ༎གྲུབ་ཐོབ་ཁམས་པ་ཨ་སེང་།གྲུབ་ཐོབ་ཁམས་པ་ཨ་སེང་ནི། མང་དུ་ཐོས་པའི་མཁས་པ་ཕྱིས་རྒྭ་ལོ་ལ་གདམས་པ་གསན་ནས་སྒྲུབ་པ་ལ་རྩེ་གཅིག་ཏུ་བཞུགས་ཏེ།
ལོ་རེ་ལ་ཟླ་གཅིག་ཞག་བཅུ་གསུམ་གཞན་ལ་ཆོས་གསུངས། གཞན་དུ་སྒོམ་འབའ་ཞིག་མཛད་པས་གྲུབ་པ་བརྙེས་སོ༎ དེས་ཕྱྭ་བ་ཆེན་ཀྱི་སེངྒེ་མྱང་བྲན་ཆོས་ཡེ། སྐྱི་ཕོ་ཚུལ་འཕགས།
ཁམས་པ་ལོ་ཙཱ་བ་སྟོན་འདུམ། ཕག་མོ་གྲུབ་པ། དུས་གསུམ་མཁྱེན་པ། གཡོར། གཉན། སྨོག་ཅོག་པ་སོགས་མང་པོ་ལ། རྩ་མའི་སྦྱོར་དྲུག་རྩ་འགྲེལ། སྦྱོར་ཕྲེང་རྩ་འགྲེལ། སྙིང་པོ་གསུམ་རྩ་འགྲེལ་གྱི་སྒོ་ནས་གདམས་པ་གནང་སྟེ་གྲོལ་བར་མཛད་དོ༎བླ་མ་ཞང་གཡུ་བྲག་པ།བླ་མ་ཞང་གཡུ་བྲག་པ་ནི།
ཡུལ་གུང་ཐང་ཚ་བ་གྲུ། ཡབ་ཞང་སྣ་ནམ་རྡོ་རྗེ་སེམས་དཔའ།

ཡུམ་བན་དེ་མོ་མང་སྐྱིད་ཀྱི་སྲས་སུ་ཆུ་མོ་ཡོས་ཀྱི་ལོ་ལ་སྐུ་བལྟམས། རྔོག་མདོ་སྡེ་དང་། སམྤུ་ལོ་ཙཱ་བ་ལས་སློབ་གཉེར་མཛད། ཉེར་དྲུག་པ་ལ་ཁམས་སུ་བྱོན། དཀོན་བརྩེགས་གཟིགས་པས་ངེས་འབྱུང་ལྷག་པར་སྐྱེས་ནས་དགེ་སློང་ཆིག་རྫོགས་སུ་མཛད།
མཚན་བརྩོན་འགྲུས་གྲགས་པར་བཏགས། སུམ་པ་རྒྱ་ཤོད་ཀྱི་ལྐོག་སྐྱེའུ་དགོན་པར་བཞུགས་དུས། དཔལ་ཆེན་པོ་རྒྭ་ལོ་འབྱོན་པ་ཡོད་ཟེར་འུར་ཆེན་པོ་བྱུང་བས་བསིལ་བའི་ཚལ་དུ་སྤྱོད་པ་ལ་གཤེགས་པ་དེ་ཡིན་ནམ་བྱས་པས་ཡིན་ཟེར།
གདམས་ངག་མ་གནང་ཡང་ཐུབ་ལ་འཆངས་པ་རང་གིས་ཆོག་སྙམ་ནས་དྲུང་དུ་འགྲོ་རྩིས་བྱས་པས་ང་དེ་ཟླ་བ་གཅིག་ན་སོག་ཏུ་འབྱོན་ཟེར་བས།
དེ་ནས་རིམ་གྱིས་ནག་ཤོད་དྲབ་མཁར་དུ་ཕྱིན་པས། བླ་མ་ཁྲོམ་ཆེན་པོ་དང་བཅས་ཏེ་བྱོན། ཞང་གིས་དུང་མཁན་བྱས་ཏེ་ཡུལ་མི་རྣམས་ཀྱི་བསུ་བ་བྱས་པས། ཞལ་མཐོང་མ་ཐག་ལུས་སྐྱི་བུང་སོང་ནས་སྣང་བ་ལོག་གིས་འགྱུར།
སེམས་ཉིད་ནམ་མཁའ་ལྟ་བུར་ཕྱལ་གྱིས་སོང་། མི་རྣམས་ཀླག་ཅོར་ཟེར་ཡང་རྨི་ལམ་ལྟ་བུར་མཐོང་། བདེ་གསལ་གྱི་ཉམས་མྱོང་ངོ་མཚར་བ་སྐྱེས་ཏེ་བྱིན་བརླབས་ཞུས།

དེའི་ཕྱི་དེ་ནུབ་ཁྲོམ་རྣམས་གྱེས་པ་དང་། བླ་མ་མཇལ་ཏེ་ཟ་འོག་ཡུལ་གཅིག་དང་མར་ཚུད་ཅིག་ཕུལ་ནས། སངས་རྒྱས་ཐོབ་པར་བྱེད་པའི་ཐབས་ཁྱེད་རང་གི་ཐུགས་ཉམས་སུ་བཞེས་པ་དེ་ཐུགས་ལ་གདགས་པར་ཞུ། ཕྱགས་ཕྱིར་འབྲེང་བ་ཡིན་ཞུས་པས།
ང་ལ་ཡི་དམ་གྱི་ལྷ་ཁ་མིག་རྣ་བ་ཅན་མེད། སྟོང་བ་ཉིད་དང་སྙིང་རྗེ་ཟུང་འཇུག་ཏུ་བསྒོམ་པ་ཡིན་པས་ཁྱོད་རང་དེ་བསྒོམས་ཤིག གདམས་ངག་ངེས་ཚར་རོ༎ ངེའི་ཕྱིར་འབྲེང་ན་ང་འདག་སྦྱར་བྱེད།
འཁོར་རྣམས་ལ་ལ་སྤྲད་དུ་འགྲོ། ལ་ལས་པར་འགྱེས་པ་ཡིན། ཁྱོད་རང་ལྟོགས་ཏེ་ཤི་བར་འོངས་གསུང་བས། ཆོས་ཕྱིར་འཆི་ནུས་ན་ཕྱག་ཕྱིར་འདེང་གསུང་བར་གོ་ནས་ཤིན་ཏུ་དགའ་ནས་ཡོད་ཙམ་ན།
བུ་རམ་ལ་གོ་སྙོད་བཏབ་པའི་ཐང་ཞིག་གསོལ་གྱིན་འདུག་པ་གནང་བྱུང་བ་འཐུངས། ཕོར་པ་ས་ལ་བཞག་པས་བཙུན་པ་ཞིག་གིས་བླངས་ནས་ལྷག་དེ་བྱོགས། དེ་ལ་སྟེར་བ་མིན་གསུང་། དེ་ནས་ཡང་ད་མི་ལྟོ་གསུང་བས།
གསོལ་རས་གནང་བ་དེ་གདམས་ངག་ཐུན་མོང་མ་ཡིན་པ་ཁྱོད་ལ་སྦྱིན་བྱ་བར་གོ། མི་སྟེར་བ་ཡིན་བྱ་བ་དེ་གཞན་ལ་བཤད་མ་རན་བྱ་བར་

གོ། ང་མ་ལྟོ་གསུང་བ་དེ་བཤད་ཀྱི་མི་ལྟོ་གསུང་བར་གོ། དེ་ནས་ཕྱག་ཕྱིར་འབྲངས་ཏེ་རྟག་ཏུ་མཎྜལ་ཕུལ་ཞིང་གསོལ་བ་བཏབ་པས། ཐོག་མར་རླུང་ལ་སེམས་འཛིན་པའི་མན་ངག་གནང་། དབང་བསྐུར་གཅིག་གནང་བར་ཞུས་པས།
ངའི་དབང་ཡོན་ལ་ཇ་སིག་བཞི་བཞི་དངུལ་བྲེ་བཞི་བཞིར་ཕབ་ཡོད་པ་འབྱོར་ན་བྱ་གསུང་། གྲུབ་ཐོབ་ཡིན་པས་བརྡས་མཛད་པར་གོ་ནས། དེ་རྣམས་ཡིད་ཀྱིས་ཕུལ་ཏེ་ཕུལ་ཟིན་ལགས་ཞུས་པས། བྱར་བཏུབ་ཁྱོད་ཀྱི་ཕ་དེ་ཡང་དེ་འདྲ་འབྱོར་འབྱོར་བ་འདུག་གསུང་།
དེར་བདེ་མཆོག་གི་དབང་བསྐུར། རྩ་མིའི་སེམས་སྦྱོང་རིན་པོ་ཆེའི་ཕྲེང་བ། ཡི་གེ་ཉེར་གསུམ་པ་དང་ལྷས་སྐྱེས་རྣམས་གནང་། སྤྱིར་རྡུལ་ཚོན་དང་རས་བྲིས་ལ་བརྟེན་པའི་དབང་གཉིས་ཏིང་ངེ་འཛིན་གྱི་དབང་བསྐུར་གསུམ།
དབང་གོང་མ་ཡོངས་སུ་རྫོགས་པ་གཅིག རླུང་བུམ་པ་ཅན། གཏུམ་མོའི་གདམས་པ་གནང་། དེ་ནས་ལྐོག་སྐྱེའུ་དགོན་པར་མཚམས་བཅད་རླུང་བུམ་པ་ཅན་དང་།
ལུས་སྤྱོད་ལ་འབུངས་པས་ཉམས་མྱོང་དང་མཐོང་སྣང་གི་བྱེ་བྲག་མང་པོ་བྱུང་སྟེ་རླུང་ནམ་གཟུང་ཙམ་ན་འོད་ཁ་དོག་སྣ་ཚོགས་པ་དང་། མེ་སླ་ང་ཙམ་པ་དང་། ལག་པ་ནག་པོ་གཉིས་ཀྱིས་མགོ་ནས་མར་བསྡམས་

ནས་མ་ཕྲེལ་བ་དང་། ནག་པོ་བསྐོར་ལིང་ཞིག་གི་དཀྱིལ་ན་མི་ཐོད་སྐམ་པོ་རྩིག་གེ་བ་དང་། སྦར་གནག་པོའི་དཀྱིལ་ན་མིག་དམར་རྩེ་རེ་སོགས་བྱུང་བས། ནག་ཤོད་རི་དཔུང་དུ་བླ་མ་ལ་ཞུས་པས། འོད་དེ་རླུང་གི་འབྱུང་བ་འཁྲུགས་པའི་འོད་ཡིན།
ཐོད་པ་དེ་རྩ་ནང་དུ་རླུང་ཆུད་པའི་བརྟགས་ཡིན། མིག་དམར་རྩེ་རེ་བ་དེ་ལ་མཛུ་གུ་ཚུགས། འཚོ་བ་ངན་པས་ལན་པ་ཡིན་གསུང་། མར་ཁུ་དང་ཐུད་ཡོད་ཚད་འཚལ་བ་ཡིན་ཏེ་ཞུས་པས།
དེས་མི་ཕན་རབ་ཏུ་བྱུང་བ་ཤ་མི་ཟ་ཡང་ཤ་དང་རུས་པ་ཕན། ཅི་རི་རི་ཟ། ཅི་རི་རི་སྒོམ་དགོས་པ་ཡིན། ཁམས་སོས་པ་དང་འཕྲོ་ཆོད་གསུང་ནས། སེ་ཁྱིམས་སུ་སྦྱོར་བ་ཡན་ལག་དྲུག་གི་ཁྲིད་གནང་། ཐམས་ཅད་བོར་ལ་འབད་འབུངས་ཐོན་ལ་བསྒོམས་དང་འཕྲོ་མ་བཅད་པར་བྱས་པས་ང་གཟོང་གཤའ་མ་འོང་བ་ཡིན་གསུངས།
རྩེ་གཅིག་ཏུ་བསྒོམས་པས་ཉམས་ཀྱི་ཀློང་རྡོལ། མགོན་པོ་མགུལ་ཁུག་མ་དང་མི་གཡོ་བ་དང་ཆབ་གཏོར་བཱ་སུ་ཀི་གསན།
དེ་ནས་ཡབ་སྲས་འགྲོགས་ཏེ་དབུས་སུ་བྱོན། རང་ཡུལ་ཚ་བ་གྲུ་ར་གདན་གྲངས་ནས་བསྙེན་བསྐུར་

མཐོན་པོ་མཛད། དེ་དུས་བླ་མས་ཞལ་རས་ཀྱིས་ནམ་མཁའ་ཁྱབ་པའི་རྫུ་འཕྲུལ་བསྟན། ཡེར་པར་བྱོན་དུས་སྤོས་ཁ་དང་འབྲོམ་དང་གླང་ར་རྣམས་སུ་སྐུའི་བཀོད་པ་རེ་རེ་དུས་གཅིག་ལ་བསྟན། དེ་ནས་སྒོ་ལ་ལ་བྱོན་ནས་གསུམ་ཕྲེང་གི་བར་དུ་བླ་མའི་ཕྱག་ཕྱི་མཛད།
ཡུལ་དུ་འགྲོ་བར་ཞུས་པས། བླ་མས་སྐུད་ཅིག་གནང་ནས། འོ་འདི་ལ་ལོ་གསུམ་གྱི་སྒོམ་རྒྱགས་ཀྱིས། ལོ་གསུམ་ན་ང་མགོར་འཛོད་བྲག་ལ་བསྡོད་དུས་ཤོག་གསུངས་ནས་བླ་མ་འབབ་རོམ་དུ་བཞུད།
དེ་ནས་ཡུལ་དུ་བྱོན་ཏེ་བྱ་མཁར་སོགས་རི་ཁྲོད་འགྲིམ་ཞིང་བསྒོམས་པས། སྔར་བླ་མ་ཐུགས་ལོག་འདུག་སྙམ་པའི་ལོག་རྟོགས་ལན་ཅིག་བྱུང་བའི་རྟེན་འབྲེལ་གྱིས། སྐབས་ཞིག་ཏུ་ཐིག་ལེའི་གེགས་ཞིག་བྱུང་བ།
མལ་ཡེར་བ་ལ་གེགས་སེལ་ཞུས་པས། ད་རེས་ཀྱི་གེགས་འདི་ནཱ་རོ་པའི་གདམས་ངག་ཅིག་གིས་སེལ་བར་འདུག གཏན་དུ་ནམ་ཡང་བླ་མ་དཔལ་ཆེན་པོའི་གདམས་ངག་ལས་ལྷག་པ་མེད་པས་དེ་རང་བསྒོམ་དགོས་སོ་གསུངས་ནས་གཏུམ་མོ་དང་གེགས་སེལ་གནང་།
ལོ་གསུམ་ན་མགོར་འཛོད་ལ་བྱོན། བླ་མ་དང་མཇལ་བས་ཤིན་ཏུ་

མཉེས་ཏེ་སྟོན་ཆུང་ངའི་ཟླ་ལ་ཉོལ་གསུངས་ནས་བླ་མའི་འདབ་ཏུ་ཉལ། ཁྱོད་དོ་ནུབ་བསྒོམས་ཤིག་གསུང་པ་ལ་ཐང་ཆད་པས་མནལ་བ་འོད་གསལ་འབའ་ཞིག་ཏུ་སོང་། ནམ་ལངས་པ་དང་། བླ་མ་རྣམས་གདམས་ངག་སོ་སོ་ཡིན་ཀྱང་བྱིན་བརླབས་གཅིག་ཏུ་འོང་།
ཉམས་ལ་བོགས་ཤིག་ཐོན་འདུག་གསུངས། བླ་མ་ཁྲིའི་སྟེང་ན་བཟང་པོའི་འདུག་སྟངས་མཛད། སྤྱན་གསུམ་ཡོད་པའི་དབུས་མའི་སྤྱན་འབྲས་ཁམ་ཆིལ་ལེ་བ་ཆིལ་ལེ་བ་གཅིག་གཟིགས།
དེ་ནས་བླ་སྐུ་འདའ་ཚུལ་མ་བསྟན་གྱི་བར་དུ་ཞབས་ཏོག་བྱས་ཏེ་གདམས་ངག་ལྷག་མ་རྣམས་ཞུས། བྱ་མཁར་ཕུག་ཏུ་བསྒོམས་པས་དྲོད་ལ་བསྟེན་ནས་ཞབས་ལ་ཚེར་མ་ཟུག་པ་ཡང་བདེ་བར་ལྷང་ལྷང་སོང་། ལན་ཅིག་རྐྱེན་ཅི་ཡང་མེད་པར་སྣང་བ་ཐམས་ཅད་ནམ་མཁའ་སྤྲིན་དྭངས་པ་བཞིན་བུན་གྱིས་སོང་།
སེམས་སྐྱེ་འགག་གནས་གསུམ་དང་བྲལ་བ་ནམ་མཁའ་ལྟ་བུར་རྟོགས། གདོད་མ་ཉིད་ནས་དངོས་པོ་ཐམས་ཅད་རྟོགས། ཤེས་སོགས་མགུར་ཡང་གསུངས།
དེ་ནས་དྭགས་པོ་སྒོམ་ཚུལ་གྱི་དྲུང་དུ་བྱོན་པས། འོ་ཁྱོད་བླ་མ་དཔལ་ཆེན་པོ་ལྟ་བུ་བསྟེན་ནས་ཐུགས་མ་ཚིམ་མམ་

གསུངས། བླ་མ་ཚིམ་པ་མིན་ཏེ། དོགས་པ་ཞིག་གཅོད་དུ་འོངས་པ་ལགས་ཞུས་པས། ཕྱག་རྒྱ་ཆེན་པོའི་གདམས་ངག་གཅིག་གནང་། བསམ་གཏན་གྱི་ཤེས་རབ་དང་རྟོག་དཔྱོད་ཀྱི་ཡན་ལག་མཐར་ཕྱིན། རྒྱ་གར་བཻ་རོ་ཙ་ན་བཛྲ་དང་།
གཤེན་དགོན་དཀར་བ་དང་། འོལ་ཁ་བ་རྣམས་ལ་གདམས་པ་མང་དུ་གསན། དེ་ནས་གཡུ་བྲག་ལ་སོགས་པའི་སྒྲུབ་གནས་ལང་བོར་སྒྲུབ་པ་རྩེ་གཅིག་ཏུ་མཛད་པས་གྲུབ་པ་བརྙེས། ཚལ་གུང་ཐང་བཏབ། གཞན་དོན་དཔག་ཏུ་མེད་པ་མཛད་དེ་དོན་གཉིས་པ་ཆུ་མོ་གླང་ལ་སྐུ་གཤེགས་སོ༎སྲས་ལྷ་ཕྱུག་པ།དེའི་ཐུགས་ཀྱི་སྲས་ལྷ་ཕྱུག་པ་ནི།
དོལ་ཞུགས་གྱི་ན་ལུང་དུ་ཡབ་སྔགས་འཆང་སངས་རྒྱས་སྐྱབས། ཡུམ་མཚུར་མོ་ཤེས་རབ་སྐྱིད་ཀྱི་སྲས་སུ་མེ་ཕོ་སྟག་ལ་འཁྲུངས།
གདུང་བ་ཟིག་རྔོག་མདོ་སྡེ་ལ་ཀྱཻ་རྡོར་གསན། བཅུ་དྲུག་པ་ལ་གཡུ་བྲག་ཏུ་བླ་མ་ཞང་ལ་སེམས་བསྐྱེད་ཐོབ། ཉེར་བདུན་པ་ལ་ངེས་འབྱུང་སྐྱེས་ཏེ་གཉལ་དུ་བྱོན་ནས་ལོ་རོ་ཆུ་ཁྱེར་བའི་དྲུང་དུ་བྱོན།
དེ་དུས་བླ་མ་ཞང་ཤིན་ཏུ་དྲེན་པ་བྱུང་ཏེ། ཟླ་བ་ཕྱེད་ཙམ་ན་ཚུར་ལོག་ནས་ཞང་སྒྲགས། མདའ་ན་ཆོས་གསུང་བའི་དུས་སུ་ཆུ་མོ་སྦྲུལ་གྱི་ལོ་

ལ་མཇལ། ད་ལྟ་རང་སངས་རྒྱ་བས་ཆོས་ཅིག་ཞུ་བྱས་པས་ཞང་མཉེས་ནས་དེ་ཉིད་དུ་སྔོན་འགྲོའི་གདམས་པ་དང་། ངར་ཕུག་ཏུ་ཕྱག་ཆེན་གྱི་ཁྲིད་ཚར་བར་གནང་། སུམ་ཅུ་པ་ལ་ཤ་མི་འདུལ་འཛིན་གྱིས་མཁན་པོ་ཞང་གི་ལས་སློབ་མཛད་ནས་ལྷ་སར་བསླབ་པ་ཆིག་རྫོགས་མཛད།
ཞང་གི་གསུང་ནས་ཉི་ཟླ་ལྟར་སེམས་ཅན་གྱི་དོན་བྱེད་པ་ཅིག་འོང་ཞེས་མཚན་ཡང་ཉི་ཟླ་འོད་དུ་བཏགས། མཁན་པོ་ལ་འདུལ་བ་གསན་ཅིང་ལག་ལེན་བྱང་ལ་སླབ་པ་ལ་གཅེས་སྤྲས་ཆེ་བར་མཛད་པས་འདུལ་བ་འཛིན་པར་གྲགས།
ཡབ་ཡུམ་སྐུ་མཆེད་རྣམས་གྲོངས་པ་དང་ཡུལ་ཞིང་བཙོངས་ནས་སྤོང་ཐག་མཛད་དེ་བླ་མ་ཞང་ལ་མ་ལུས་པར་ཕུལ། ལྟོ་གོས་ལ་གྱོང་ཁུར་ཏེ། ཞང་གི་ཕྱག་ཕྱིར་འབྲེངས་ནས།
རྡུལ་ཚོན་དང་རས་ཁྲིས་ལ་བརྟེན་པའི་དབང་ཉེར་ལྔ་མཆོག་དབང་དང་བཅས་པ་ཐོབ། དཔལ་རྒྭ་ལོའི་གདམས་པ་མ་ལུས་པ་ཐོབ་ནས། མངོན་མཚན་ཅི་ཆུང་ཆུང་བྱས་ཏེ། གཅིག་པུར་བརྩོན་འགྲུས་དྲག་པོས་བསྒོམས་པས་ཉམས་རྟོགས་ཀྱི་འུར་རྡོལ།
རེས་སྤྱིས་ཁུངས་ལ་སོགས་པ་རི་ཁྲོད་འགྲིམས་ཞིང་། རེས་

ཕྱག་ཕྱིར་འབྲེངས་ཏེ་ལོ་ཉེར་གཅིག་གི་བར་དུ་བླ་མ་ཞང་བསྟེན། ཞང་གི་ཆོས་སྐོར་མ་ལུས་པ་ཐོབ། ང་ལ་བླ་མ་ཞང་གཅིག་པུས་ཆོག་ཆོས་ཀྱང་འདིའི་ཆོས་གཅིག་པུས་ཆོག་སྙམ་ནས་སུ་ལ་ཡང་ཆོས་འབྲེལ་མ་ཞུས་བ་ཡུལ་དང་བ་ལམ་མཐའ་བྲག་དང་འཇུ་ཕུ་ཆུ་བཟང་དཔལ་རྫོང་ལ་སོགས་པའི་རི་ཁྲོད་རྣམས་སུ་སྒྲུབ་པ་རྩེ་གཅིག་ཏུ་མཛད་པས་གྲུབ་པ་བརྙེས།
བ་ལམ་ཕུར་ལྷ་ཕྱུག་མཁར་ཞེས་པའི་དགོན་གནས་བཏབ་ནས་སློབ་མ་སྐལ་
ལྡན་མང་དུ་འདུས་པ་ལ་བླ་མ་ཞང་གི་ཕྱག་ལེན་བཞིན་གདུལ་བྱ་ཐུན་མོང་བ་ལ་དཔལ་སྒམ་པོ་པའི་ཆོས་སྐོར་དང་། ཐུན་མོང་མ་ཡིན་པ་ལ་དཔལ་རྒྭ་ལོའི་ཆོས་སྐོར་གྱིས་སྨིན་གྲོལ་དུ་མཛད་ཅིང་། གུང་ཐང་དུའང་གདན་ས་ལོ་ལྔ་མཛད་དེ་བླ་མའི་འཕྲིན་ལས་རྒྱས་པར་མཛད་དོ༎
དེས་ཟུར་སྟེངས་པ། དེས་དོལ་པ་ཡེ་ཤེས་མགོན་པོ། དེས་ཀུན་སྤངས་ཆེན་པོ་ལ་གནང་བ་ནས་རིམ་པར་བརྒྱུད་དེ་ཙ་མིའི་སྦྱོར་དྲུག་སྡེ་སྐོར།
སྦྱོར་ཕྲེང་། རླུང་སྦྱོར་བཞི་པ། རྩ་མིའི་སྦྱོར་དྲུག་རྒྱས་པ། འབྲིང་པོ་ནོར་བུ་འདོན་པའི་དཔེས་བསྟན་པ། འཁྲུལ་འཁོར་ཉེར་ལྔ་པ། བསྡུས་པ་སྙིང་པོ་གསུམ་དང་། དོན་དམ་བཞིར་དབྱེ་བ་ཆུ་བོའི་

དཔེས་བསྟན་པ། བཅུད་ལེན། གེགས་སེལ། ཉམས་རྟོགས་བསྟན་པ་རྣམས་ལ་ཙ་མི་ལུགས་སུ་གྲགས། རྒྭ་ལོའི་སྦྱོར་དྲུག་གི་མན་ངག དེ་ཁོ་ན་ཉིད་ཀྱི་མན་ངག རྣལ་འབྱོར་གྱི་དེ་ཁོ་ན་ཉིད་ཀྱི་མན་ངག འཆི་བ་བརྟག་པ།
འཕོ་བའི་མན་ངག་རྣམས་ལ་རྒྭ་ལུགས་སུ་གྲགས། ཞང་གི་ཁྲིད་སྐོར་རྣམས་ལ་ཚལ་ལུགས་སུ་གྲགས་པ་རྣམས་བྱུང་ངོ་༎ཡང་བླ་མ་ཞང་། ཁམས་པ་རས་ཚང་བ། ཁམས་པ་རས་ཆེན། འདག་སྦྱར་བ་བྱང་ཆུབ་འབུམ། དེ་ལ་ཀུན་སྤངས་ཆེན་པོས་ཙ་མིའི་སྦྱོར་ཕྲེང་གསན་ནོ༎རོང་གླིང་ལོ་ཙཱ་བ།རོང་གླིང་ལོ་ཙཱ་བ་ནི།
གཉལ་རོང་གླིང་དུ་འཁྲུངས། རུས་རོང་པོ། རྟེན་དགེ་བསྙེན། མཚན་རྡོ་རྗེ་དབང་ཕྱུག མ་ག་དྷར་བྱོན་ནས་ཨ་བྷ་ཡ་དང་ཙ་མི་ལ་གཏུགས་ཏེ་གཞུང་གདམས་ངག་མང་དུ་གསན་ཅིང་།
ཁྱད་པར་དུ་དུས་འཁོར་ལ་མཁས་པར་གྱུར་ནས་བོད་དུ་ཕེབས་ཏེ། རོང་གླིང་དུ་སོགས་ཀ་ཞེས་པའི་གནས་བཏབ་སྟེ་འགྲོ་དོན་མཛད་དོ༎སྟེང་ལོ་ཚུལ་ཁྲིམས་འབྱུང་གནས།སྟེང་པ་ལོ་ཙཱ་བ་ཚུལ་ཁྲིམས་འབྱུང་གནས་སྦས་པ་ནི།
གཉལ་

སྨད་དགེ་རིའི་འདབ་ཏུ་ཡབ་སྟེང་པ་ཏོག་འབར་དང་། ཡུམ་མཐའ་མོ་བུ་སྐྱིད་ཀྱི་སྲས་སུ་མེ་མོ་ཕག་ལ་འཁྲུངས། གདུང་རུས་ག་རོད། དགུང་ལོ་དྲུག་པའི་ཚེ་གྱང་བུག་ཅིག་ན་ཕར་བལྟས་པས་མཆོད་རྟེན་དང་བཅས་པའི་ཡུལ་ཁམས་མང་པོ་མཐོང་།
ཕྱིས་རྒྱ་གར་དུ་བྱོན་དུས་དེ་ཀ་བཞིན་དུ་འདུག་གསུང་། མི་གཡོ་བ་ལ་བསྙེན་པ་དུམ་རེ་བྱས་པས་ངག་ནུས་ཆེ་བར་བྱུང་། མ་ཡར་སྡད་པས་ལོ་བཅུ་གསུམ་པ་ལ་དྭགས་པོར་བྱོན་ཀློག་བསླབས་ཤིང་ཀློག་འདོན་བྱས་པའི་རྙེད་པ་ཕའི་ཁྱིམ་དུ་བསྐྱལ་བས་ཕ་ཡང་འབར།
སྐྱོ་བ་སྐྱེས་ནས་དྭགས་པོར་བྱོན། སྐན་མོ་གནས་བརྟན་ལ་སྐྲ་བཅད། བཅོ་ལྔ་ལ་མྱང་སྟོད་དུ་རྒྱ་འདུལ་ལས་རབ་ཏུ་བྱུང་།
མཆིམས་ཐམས་ཅད་མཁྱེན་པ་ལ་སྤྱོད་ཕྱོགས་བསླབས། བཅུ་དགུ་ལ་རྒྱས་མཁན་པོ། གཉལ་བ་དགེ་འདུན་སྐྱབས་ཀྱིས་ལས་སློབ། སྐྱི་ཕོ་ཚུལ་འཕགས་ཀྱིས་གསང་སྟོན་མཛད་དེ་བསྙེན་པར་རྫོགས། ཉི་ཤུ་པ་ལ་རྒྱ་གར་དུ་འབྱོན་བཞེངས་ནས་དིང་རིར་ཕེབས་པ་ན་སྤྱན་རས་གཟིགས་ཀྱི་མི་ཞིག་ཏུ་སྤྲུལ་ནས་ལམ་གྱི་རྒྱུས་བཤད།
དེ་

ནས་མ་ག་དྷར་བྱོན་ཏེ་ཙ་མི་ལ་གཏུགས་ནས་སྒྲ་ཚད་སྡེ་སྣོད་མང་པོ་དང་། ཁྱད་པར་དུ་དུས་འཁོར་ལ་མཁས་པར་སྦྱངས། དེ་དུས་གཅུང་ཆོས་འབར་གྱིས་གསེར་མང་པོ་ཁྱེར་ནས་བསྐྱལ། དེ་ཡང་སློབ་གཉེར་ལ་བཙུད་པས་པཎྜི་ཏ་མཁས་པ་ཞིག་བྱུང་སྟེ་ཚངས་པས་གྲོངས།
འདའ་ཁར་ཁྱེད་ཀྱིས་ངའི་རུས་པ་བོད་དུ་སྐྱེལ་དགོས་ཟེར་མནའ་བཀག་པས་སུམ་ཅུ་པ་ལ་བོད་དུ་བྱོན། དགེ་རི་གནས་སུ་གཅུང་གི་གདུང་ཁང་བཞེངས། སླར་རྒྱ་གར་དུ་བྱོན་ཏེ་ཙ་མི་མི་བཞུགས་པས་གདུང་ལ་མཆོད་པ་ཕུལ།
ལོ་ལྔར་པཎ་ཆེན་བཅུ་གསུམ་ལ་མང་དུ་གསན། ཁྱད་པར་དུ་བྷ་སྐ་ར་གུཔྟ་ལ་དུས་འཁོར་གསན། ཁ་ཆེ་སྤྱན་གསུམ་པའི་བརྒྱུད་པ་ཨ་ལངྐ་དེ་ཝ་དང་།
ཤྲཱི་ལ་ཙནྡྲ་སྤྱན་དྲངས། རྒྱ་དཔེ་མི་ཁུར་བཅུ་བདུན་བསྣམས། དུས་འཁོར་རྒྱུད་འགྲེལ། གསང་འདུས་འཕགས་སྐོར། ཉི་ཁྲི་གཞུང་འགྲེལ། འདུལ་བ་རང་འགྲེལ། སྐྱེས་རབས། སྒྲུབ་ཐབས་བསྡུས་པ་ཆེན་པོ་སོགས་གཞི་འགྱུར་དང་འགྱུར་བཅོས་མང་དུ་

མཛད། ཡང་རྒྱ་གར་དུ་བྱོན་ནས་བྱེ་བྲག་བཤད་མཛོད་ཆེན་མོ་འབུམ་གསུམ་གྱི་ཡིག་ཚོགས་ཡོད་པ་ལོ་གསུམ་གྱི་བར་དུ་བསླབས། རྟེན་རང་བྱུང་བརྒྱད་ཅུ་དང་། སྲིན་པོས་མ་ཧཱ་བྷོ་དྷི་ལ་མཆོད་པ་བྱེད་པའི་བཀོད་པ་གཟིགས།
བསིལ་བ་ཚལ་དུ་གུར་མགོན་དང་། ན་ལན་དར་ཕྱག་བཞི་པ་དང་། དེ་ཝ་རི་ཥིར་དབྱངས་ཅན་མ་གཟིགས། ཨ་ལངྐ་དེ་ཝ་དང་ལྷན་ཅིག་བོད་དུ་བྱོན་ནས་བཤད་མཛོད་ཀྱི་འགྱུར་སུམ་གཉིས་ཙམ་གྲུབ་པ་ན་པཎ་ཆེན་སྐུ་གཤེགས།
མདང་དུ་ཆོས་འཁོར་ཆེ་བ་ཞིག་མཛད། མཆོད་རྟེན་བཞེངས། བལ་པོར་བྱོན་ནས་རྡོ་རྗེ་གདན་དུ་མར་མེའི་རྒྱུ་གསེར་དང་། ཁ་ཆེར་གདུང་སྐལ་བརྫངས། སླར་དགེ་རི་དབེན་ཚར་བཞུགས་བདེ་མཆོག་ལྷ་དྲུག་ཅུའི་ཞལ་གཟིགས།
གྲོ་ལུང་བ་ཆེན་པོ་སོགས་མཁས་པ་ཆེ་དགུའི་ཞབས་ལ་གཏུགས། བསྟན་པའི་བདག་པོར་གྱུར་ནས་གྱ་བཞི་པ་ལྕགས་ཕོ་ཁྱི་ལ་གཤེགས། གདུང་ལས་རྟེན་རིང་བསྲེལ་མང་དུ་བྱོན། སློབ་མ་ཡང་ཆག་ལོ་དགྲ་བཅོམ་དང་པོ་ཐམས་ཅད་མཁྱེན་

པ་དང་། རོང་ལོའི་དབོན་པོ་རྒྱལ་བ་རྣལ་འབྱོར་དང་། དབེན་ཚ་བ་སོགས་མང་དུ་བྱུང་ངོ་༎ ཁམས་པ་ཤེའུ་ལོ་ཙཱ་བ། ཨ་བྷ་ཡ་དང་ཙ་མི་གཉི་ག་ལ་དབང་རྒྱུད་བཤད་མན་ངག་དང་བཅས་པ་ཞུས། དེ་ལ་རྒྱ་ཕོ་བ་ལུང་བས་དབང་ཡོངས་སུ་རྫོགས་པ་ཞུས།
དེ་ལ་སྙེ་མདོ་ཐམས་ཅད་མཁྱེན་པས་དགུང་ལོ་ཞེ་གཅིག་བཞེས་པའི་ཚེ་ཞུས། དེ་ནས་སྙེ་མདོ་ཀུན་དགའ་དོན་གྲུབ། ཀརྨ་པ་རང་བྱུང་རྡོ་རྗེ་ནས་དེང་སང་གི་བར་དབང་རྒྱུན་མ་ཆད་པར་ཡོད་དོ༎སེ་ལོ་ཙཱ་བ་གཞོན་ནུ་ཚུལ་ཁྲིམས།སེ་ལོ་ཙཱ་བ་གཞོན་ནུ་ཚུལ་ཁྲིམས་ནི།
རྒྱ་གར་དུ་བྱོན་ཏེ་རྩ་མི་ཆེན་པོ་གཙོ་བོར་བསྟན་ནས་རྒྱུད་བཤད་ཚར་གཉིས། ཨ་བྷ་ཡ་ལ་ཚར་གཅིག ཨ་བྷི་ཡུགྟ་ཡ་ཚར་གཅིག
བྷཱཀྵ་ར་གུཔྟལ་ཚར་གཅིག་གསན། དབང་རྒྱུུད་མན་ངག་མཐའ་དག་ལ་མངའ་བརྙེས་ནས་བོད་དུ་ཕེབས་དུས་ལ་སྟོད་བྱང་གི་གཉོས་སྟོན་འོད་མ་ཞེས་པ་བགྲེས་པོ་ཞིག་གིས་དེ་ལོ་གསུམ་བསྟེན་ནས་རྒྱུད་འགྲེལ་གསན་ཞིང་ནན་ཏན་ཆེ་བར་མཛད།
སེ་མོ་དབུས་སུ་གཤེགས་པའི་ཤུལ་དུ་མགོ་བ་ལ་དཀར་

བཀུས། སེ་ལོ་ཡར་བྱོན་དུས་དྲི་གཏུགས་མཛད་པས་ཐེ་ཚོམ་མེད་པར་ལེགས་པར་མཁྱེན། དག་བཤད་མན་ངག་མ་ལུས་པ་ཐོབ། སེ་ལོ་ནི་རྒྱ་གར་དུ་གཤེགས་སོ༎ འོད་མ་ལ་སློབ་མ་དུས་འཁོར་བ་བཀྲ་ཤིས་རིན་ཆེན་དང་།
གཉོས་སྒོམ་གཉིས་ལས། གཉོས་སྒོམ་ནི་སྒོམ་པས་གྲུབ་པ་ཐོབ་ཏེ་ས་འོག་གི་གཏེགས་མཐོང་བ་སོགས་ཀྱི་ཡོན་ཏན་དང་ལྡན་ནོ༎ བཀྲ་ཤིས་རིན་ཆེན་གྱིས་འོད་མ་ལོ་བཅུ་གཉིས་ཀྱི་བར་དུ་བསྟན་ནས་སྦྱངས་པས་བུམ་པ་གང་བྱོ་ཡོད་པའི་སྟེང་དུ།
རྭ་འབྲོ་གྱི་ཇོ་སོགས་ཀྱི་བཀའ་ཡང་གསན་ཏེ་རང་ལས་ལྷག་པ་མི་འདུག་གསུང་། དེ་ལ་བསྟོད་བྱང་གི་དུས་འཁོར་བ་སངས་རྒྱས་རྡོ་རྗེས་ཚར་སུམ་ཅུ་རྩ་གཉིས་མཉན་པས་བུམ་པ་གང་བྱོར་མཁྱེན།ཨོ་རྒྱན་པ་རིན་ཆེན་དཔལ།དེ་ལ་ཨོ་རྒྱན་པས་གསན་ཏེ།
དེ་ནི་ཡུལ་ལ་སྟོད་ལྷོ། ཡབ་རུས་ཇོ་ཕན་དང་། ཡུམ་སྡུག་གེ་ལ་སྲས་བཞིའི་གཅེན་པོ་ཆེ་བ་གོ་ལུང་པ་མདོ་སྡེ་དཔལ་རྒྱམ་མཚན།
གསུམ་པ་རྗེ་འདི་ཡིན་ཏེ་ལྕགས་ཕོ་སྟག་ལ་འཁྲུངས། ལོ་བདུན་པ་ལ། ཁུ་བོ་གོ་ལུང་པ་ཇོ་བཙུན་ནམ་མཁའ་རྒྱལ་མཚན་ལ། བདེ་དགྱེས་མ་ཕུགས་སོགས་གསན། རྒོད་ཚང་པ་ལ་དགེ་

བསྙེན་མནོས། བཅུ་དྲུག་པ་བོ་དོང་ཨེར་བྱོན་ནས་མངོན་གྲྭ་པ་རིན་རྩེ་ལ་ཕར་ཚད་མངོན་སུམ་བསླབས། ཉི་ཤུ་པ་ལ་རིན་རྩེས་མཁན་པོ། ཞང་བསམ་གླིང་བས་ལས་སློབ། བསོད་ནམས་འོད་ཟེར་བས་གསང་སྟོན་མཛད་ནས་བསྙེན་པར་རྫོགས།
མཚན་རིན་ཆེན་དཔལ་དུ་གསོལ། དེ་ནས་ལོ་བཅུ་གཉིས་སུ་སྔོར་ཀར་གདན་གཅིག་མཛད། རིན་རྩེ་ལ་དུས་འཁོར་འབྲོ་ལུགས་གསན་པས། རིན་རྩེའི་ཞལ་ནས། འཇིག་རྟེན་གྱི་ཁམས་ཀྱི་ཆོས་གཞན་ཐམས་ཅད་ཤེས་པར་བྱ་ཡི།
དུས་འཁོར་ཞོག་ཟེར་ན་ང་མི་བྱེད་གསུང་བས་དད་པ་ལྷག་པར་སྐྱེས། གཅེན་པོ་གོ་ལུང་པ་མདོ་སྡེ་དཔལ་རྒྱལ་མཚན་ལ། ཕར་ཕྱིན་འདུལ་བ། རྒྱུད་སྡེ་མང་པོའི་དབང་རྒྱུད་མན་ངག་གསན།
ཁྱད་པར་དུས་འཁོར་ཆ་ལུགས་ལེགས་པར་བསླབས། རྩིས་ལ་སྦྱངས་ཤིང་མཁས་པར་མཁྱེན། ཁོང་གི་གསུང་གིས། དུས་འཁོར་བ་སངས་རྒྱས་རྡོ་རྗེ་དེ་ཙ་མི་ལུགས་ལ་མཁས་པས་དེར་ཉོན་གསུང་བས། ལ་སྟོད་བྱང་གི་དགོན་པ་རྣལ་འབྱོར་མངས་སུ་དེའི་དྲུང་དུ་བྱོན།
ཟླ་བ་བཅུ་གཅིག་གི་བར་དུ་རྒྱུད་འགྲེལ་ཕྲན་དང་

བཅས་པ་གསན། དེར་ཁོང་ཆོས་བཅག་ནས། སེར་ཆགས་ལ་བྱོན་པ་ལ། ཐུགས་སྐྱོ་ནས་དམ་པ་སངས་རྒྱས་ལ་གསོལ་བ་བཏབ་པས་མནལ་ལམ་དུ་མཇལ་ཞིང་ལུང་ཡང་བསྟན། བདེ་ཆེན་སྟེངས་སུ་རྒོད་ཚང་པའི་དྲུང་དུ་བྱོན་པས་ཕེབས་མ་ཐག་རོ་གཅིག་གི་རྟོགས་པ་འཁྲུངས།
བདག་ཤམྦྷ་ལར་དུས་འཁོར་གྱི་དཀའ་ཕྲེང་མ་བདེ་བ་རྣམས་གཅོད་པ་ལ་འགྲོ་ཞུས་པས། ཤམྦྷ་ལར་འབྲེལ་བ་མེད་ཨུ་རྒྱན་དང་འབྲེལ་བ་ཡོད་པས་དེར་བྱོན། མ་བདེ་ཅི་འདྲ་ཡོད་གསུང་པ་ལ།
དཀའ་ཕྲེང་འགའ་ཞིག་ཞུས་པས། ལན་ཇི་ལྟ་བ་བཞིན་དུ་གནང་བྱུང་། དུས་འཁོར་ནི་མ་གསན་འདི་འདྲ་བའི་མཁས་པ་འོང་བ་ཙུག་ལགས་ཞུས་པས། ང་ཤྲཱི་རིར་བསྡད་དུས་རྡོ་རྗེ་རྣལ་འབྱོར་མས་པོ་ཏི་ཅིག་བྱིན་པ་མིང་པའི་སྣང་བ་བྱུང་བས་བོད་དུ་འགྱུར་བའི་ཆོས་ལ་མི་ཤེས་པ་མེད་གསུངས།
འོ་ན་བདག་ལ་དུས་འཁོར་གྱི་དབང་ཅིག་ཞུ་ཞུས་པས། གསོལ་བ་ཐོབ་ལ་རྨི་ལམ་ཟུངས་ཤིག་གསུངས། གསོལ་བ་བཏབ་པས་མནལ་ལམ་དུ་ཆོས་རྗེ་ཉིད་དུས་འཁོར་བ་སངས་རྒྱས་རྡོ་རྗེའི་ཆ་བྱད་དུ་མཛད་ནས་དབང་རྒྱས་པ་གཅིག་གནང་།
སང་དེ་

དྲུང་དུ་བྱོན་པས་སློབ་དཔོན་ཇོ་བཙུན་ཐུགས་ཚིམ་མམ་གསུང་། དེ་ནས་ཨུ་རྒྱན་དུ་འགྲོ་བར་ཞུས་ནས་དང་པོར་བྱང་མི་མེད་ཀྱི་རི་ལ་སྒྲུབ་པ་ལ་བྱོན་ནས་ཟླ་བ་དགུ་བཞུགས་པས་སྔར་གྱི་ཆོས་བརྗེད་པ་ཐམས་ཅད་སོས།
དེ་ནས་ཏི་སེར་བྱོན་པས་རྟེན་འབྲེལ་ཤར་ནས་བསྟན་བཅོས་ཕྱི་ནང་གསལ་བ་ཞེས་པ་མཛད། དེ་ནས་དཔལ་ཡེ་དང་འགྲོགས་ནས་བྱོན་ཏེ་འཇིགས་པའི་ཕྲང་མང་པོ་བཅད། ཁྱད་པར་སོག་པོའི་རྟ་བ་བཞིས་སྐྱིགས་བརྡུངས་པས་རླུང་དབུ་མར་ཆུད།
དེ་མ་ཐག་བཞེངས་ཏེ་བཀའ་བསྐྱོན་དྲག་པོ་ཕབ་པས་དེ་རྣམས་སྐྲག་ཏེ་བྲོས། ཆུ་བོ་སིནྡྷིའི་འགྲམ་དུ་གནམ་ས་གོ་ལོག་འགྱུར་བའི་ཉམས་ཤར། དེ་ནས་ཨུ་རྒྱན་དྷུ་མ་ཐ་ལར་ཕེབས།
དེར་རྡོ་རྗེ་རྣལ་འབྱོར་མ་སྨད་འཚོང་མའི་བུ་མོའི་གཟུགས་སུ་བྱས་པ་ཅིག་གིས་ཚོད་མ་ཕོར་བ་གང་བྱིན་ཞིང་བྱིན་གྱིས་བརླབས་པས་ལས་ཀྱི་སྒྲིབ་པའི་ལྷག་མ་ཐམས་ཅད་སློང་ཤིང་ཟད། རྡོ་རྗེ་གསུམ་གྱི་དོན་ཇི་ལྟ་བ་བཞིན་དུ་ཐུགས་ལ་འཁྲུངས།
རྡོ་རྗེ་རྣལ་འབྱོར་མ་ཉིད་ཀྱིས་སྐུ་སིནྡྷུ་རའི་མདོག་ཅན་དངོས་སུ་བསྟན་ནས་སེང་གེའི་འོ་མ་ལྟ་བུ་སྦྱོར་བ་ཡན་ལག་དྲུག་གི་གདམས་པ་གནང་།

རྡོ་རྗེ་གསུམ་གྱི་བསྙེན་བསྒྲུབ་ཅེས་སུ་བཏགས། སྐུ་ལུས་ཟག་མེད་རྡོ་རྗེའི་སྐུར་གྱུར། ཚུར་ལམ་ཁ་ཆེར་བྱོན་དུས་པཎ་ཆེན་བྷཱུ་མི་ཤྲཱི་ལ་ཆོས་གསན། ཁ་ཆེའི་རྒྱལ་པོས་གསོད་མི་བཏང་ཡང་སྐྲོང་མ་ནུས།
མངའ་རིས་སུ་བླ་ཆེན་དེ་ཁྱིམ་གྱི་གཅེས་ཕྲུག་བརྒྱ་དུས་གཅིག་ལ་ཕུལ་བ་རབ་ཏུ་བྱུང་། དེ་ནས་རྒོད་ཚང་པས་ལུང་བསྟན་ལྟར་ཞེ་བཞི་པ་ལ་རྒྱ་གར་ལ་བྱོན། ཏི་ར་ཧུ་ཏིར་རམ་ཤིང་རྒྱལ་པོ་བརྟུལ་ཤུགས་ཀྱིས་བཏུལ།
རྡོ་རྗེ་གདན་དུ་ནུབ་སྒོ་ནས་བྱོན་ནས་བྱང་ཆུབ་ཀྱི་ཤིང་གཟིགས་མ་ཐག་དད་པ་དྲག་པོས་སྐུ་ལུས་བརྡབས་ཤིང་ཕྱག་བཙལ་བས་རླུང་སེམས་དབུ་མར་ཆུད། ཀུན་རྫོབ་བྱང་ཆུབ་ཀྱི་སེམས་བཅོས་མིན་དུ་འཁྲུངས།
ཚོགས་ཀྱི་བདག་པོས་སྲོག་སྙིང་ཕུལ། བསིལ་བ་ཚལ་གྱི་ཞིང་སྐྱོང་དམ་ལ་བཏགས། དེ་ནས་བོད་དུ་བྱོན་ཏེ་ལམ་དུ་ཆུ་ལ་མི་འབྱིངས་པ་དང་། སྟག་ལ་རེངས་པའི་སྦྱོར་བ་མཛད། རྡོ་རྗེ་གསུམ་གྱི་བསྙེན་བསྒྲུབ་ཀྱིས་སྐལ་ལྡན་མང་པོ་སྨིན་གྲོལ་ལ་བཀོད།
ངས་ཁྲིད་བཏབ་ན་ལུང་པ་གྲུབ་ཐོབ་ཀྱིས་འགེངས་པར་འདུག་ཏེ་རྒོད་ཚང་པའི་ཁྲིད་སྲོལ་ལ་གནོད་པར་འདུག་གསུངས་ནས་བཀའ་རྒྱ་གདམས། བདེ་ཆེན་དུ་བསྟན་

མ་བཅུ་གཉིས་ཀྱིས་སྟོད་ཧོར་བཟློག་པར་གསོལ་བ་བཏབ། དབྱངས་ཅན་མའི་པི་ཝང་གི་སྒྲ་གསན། བལ་བོ་རྫོང་གི་ཤར་ཕྱོགས་གལ་པོར་འབྱུང་བོ་འདུལ་བྱེད་ཀྱི་ཞལ་གཟིགས་མང་ཡུལ་ཀོས་ཀར་ཕུག་ཏུ་རྣལ་འབྱོར་མས་རྡོ་རྗེ་གསུམ་གྱི་བསྙེན་བསྒྲུབ་ཡི་གེར་འགོད་པ་རྫས་སུ་གནང་།
སླར་ཡང་རྡོ་རྗེ་གདན་དུ་བྱོན་ཏེ་མ་ཧཱ་བོ་དྷི་ལ་མཆོད་པ་མཛད། དེ་ན་གྲུབ་ཆེན་མན་ལུངས་པ་ལྷོ་ཕྱོགས་བེ་དྷརྦྷའི་ཡུལ་དུ་འབྱོན་པའི་རིམ་གྲོར་སྟོན་པའི་ཚེམས་ལ་སྐུ་ཁྲུས་གསོལ་ཞིང་བཞུགས་འདུག་པ་ལ་བསྟོད་པ་མཛད།
རྒྱལ་བུ་ཐམས་ཅད་སྒྲོལ་གྱི་བཞུགས་གནས་ཨ་ཡི་ག་སརྦ་ཏ་གཟིགས་དེ་ནས་བོད་དུ་བྱོན་དུས་ཀྱི་རོང་ནགས་སུ་བྷོ་པཎྜི་ཏ་ལ་ཆང་སྐྱུག་པའི་སྦྱོར་བ་མཛད།
རི་བོ་ཤར་གངས་ཀྱི་མགུལ་དུ་བདེ་མཆོག་གི་ཞལ་གཟིགས། དེ་ནས་དབུས་སུ་བྱོན་ནས་མཚུར་ཕུར་ཀརྨ་པ་ཤི་ལ་ཀརྨ་པའི་ཆོས་སྐོར་གསན། དབུ་ཞྭ་ཞྭ་ནག་ཀྱང་གནང་།
ང་གསུམ་པ་ཆུ་ཕོ་རྟ་ལ་བསམ་ཡས་སུ་བསྟན་རྩིས་མཛད། དེའི་ཕྱི་ལོ་ལ་ཡར་ཀླུངས་མདོ་མཁར་དུ་སྙེ་མདོ་བ་སྐུ་མཆེད་དང་ཆག་ལོའི་

དབོན་པོ་སོགས་ལ་དུས་འཁོར་གྱི་དབང་མཛད་པའི་ཚེ་རྫུ་འཕྲུལ་མང་དུ་བསྟན། དེ་དང་གཡའ་བཟང་སུ་རྒྱུད་བཤད་གནང་། གཡེ་རོང་དུ་ཡར་ལྷ་ཤམ་པོས་བསུ་བ་བྱས། དེ་ནས་གཉལ་དུ་བྱོན་ཏེ་ཟོམ་ཕུད་དུ་ཆོམ་རྐུན་རྗེས་སུ་བཟུང་།
དེ་ནས་གཉལ་སྨད་ལྟེའུ་རར་བྱོན་ཏེ་ཕྱག་རྫས་ཚན་ཆེ་བ་ཡོད་པ་རྣམས། མཁན་ཆེན་གཙང་པ་ལ་གཏད་ནས་དེའི་ཞིག་གསོས་ཀྱི་རྐྱེན་ལ་སྦྱར། ལོ་རོ་དང་མཚོ་སྣའི་བར་དུ་བྱོན་ནས་གཞན་དོན་ས་འུར་དང་རྡོ་འུར་དུ་མཛད།
ཕྱིར་ཧོར་རྒྱལ་ལོ་གོ་སེ་ལས་སྤྱན་དྲངས་ནས་ཧོར་ཡུལ་དུ་བྱོན། རྒྱལ་པོ་ལ་རིན་པོ་ཆེ་འབའ་ཞིག་གི་རྡུལ་ཚོན་གྱི་དུས་ཀྱི་འཁོར་ལོའི་དཀྱིལ་འཁོར་དུ་དབང་བསྐུར། རྡུལ་ཚོན་རྣམས་ཆུ་བོར་དོར།
དངོས་པོའི་བཟུང་བ་ཁབ་ཙམ་ཡང་མེད་པར་ཕྱིར་བྱོན། བརྒྱད་ཅུ་པ་ས་མོ་བྱ་ལ་གཤེགས་སོ༎དེའི་སློབ་མའི་གཙོ་བོ་ནི། རྡོ་རྗེ་རྣལ་འབྱོར་མས་ལུང་བསྟན་པའི་སློབ་མ་རིན་པོ་ཆེ་མཁར་ཆུ་བ།
སྙེ་མདོ་ཀུན་དགའ་དོན་གྲུབ། ཀརྨ་པ་རང་བྱུང་རྡོ་རྗེ། བླ་མ་དབུ་མ་པ། མཁན་ཆེན་བསོད་ནམས་འོད་ཟེར། རྟོགས་ལྡན་ཟླ་བ་སེངྒེ། གསེར་ཁང་པ་སོགས་

བྱུང་། མཁར་ཆུ་བ་ཆོས་བསམ་འོད་ནི། གཡའ་བཟང་གི་གདན་ས་ལོ་བཅོ་བརྒྱད་མཛད་པའི་དུས་སུ། ཨོ་རྒྱན་པ་གཡའ་བཟང་སུ་གདན་དྲངས། དུས་འཁོར་གྱི་དབང་རྒྱུད་བཤད། ཁྱད་པར་དུ་བསྙེན་སྒྲུབ་གསན་ནས་ལྷོ་བྲག་མཁར་ཆུར་རྩེ་གཅིག་ཏུ་བསྒོམས་པས་བསྒྲུབ་པ་བརྙེས་སོ༎སྙེ་མདོ་བ།སྙེ་མདོ་བ་ནི།
ཡབ་མེས་སྔགས་རྙིང་མའི་རྒྱུད་པ། གདུང་རབས་ཉི་ཤུ་རྩ་ལྔའི་བར་དུ་སྔགས་རྒྱུད་ཟམ་མ་ཆད་པར་བྱང་བའི་རིགས་ཅན།
སྔགས་འཆང་བཀྲ་ཤིས་གྲགས་ལ་སྲས་གསུམ་བྱུང་བའི་ཆེ་བ་རྩེ་སྒང་པ། བར་པ་ཞིག་པོ་ཉི་སེང་། ཆུང་བ་མཁས་པ་བརྩོན་སེང་དང་གསུམ་འཁྲུངས། བརྩོན་སེང་སྙེ་མདོར་བཞུགས་པ་ལ་སྲས་སྙེ་མདོ་ཐམས་ཅད་མཁྱེན་པ་བསོད་ནམས་དཔལ་བྱུང་།
དེ་དང་ཡུམ་སྔགས་སྐྱེས་ཀྱི་རྣལ་འབྱོར་མ་དབང་ཕྱུག་སྐྱིད་ལ་སྲས་གསུམ་འཁྲུངས་པའི་ཆེ་བ་ཀུན་དགའ་བཟང་པོ་རྒོད་ཚང་པའི་སྐྱེ་བ་ཡིན། ཡབ་དང་ཨོ་རྒྱན་པ་ལ་དུས་འཁོར་གསན་པས་མཁས་པར་མཁྱེན།
བར་པ་ཀུན་དགའ་མགོན་པོ། ཆུང་བ་ཀུན་མཁྱེན་ཀུན་དགའ་དོན་གྲུབ་པ་ནི། ས་ཕོ་འབྲུག་ལ་འཁྲུགས། ལོ་བཅུ་

ཚུན་ཡབ་ཀྱི་དྲུང་དུ་དུས་འཁོར་སོགས་གསར་རྙིང་གི་བཀའ་ལུང་ཕལ་ཆེར་གསན། ཡབ་འདས་ནས་གཅེན་ཀུན་བཟང་བ་ལ་དུས་འཁོར། བདེ་དགྱེས། གསང་འདུས་མཱ་ཡཱ་གདན་བཞི་མདོ་སྒྱུ་སེམས་གསུམ་གྱི་གཞུང་གདམས་ངག་དང་བཅས་པ་དང་།
ཞི་བྱེད་རྒྱུད་པ་གསུམ་གསན། ཡབ་ཀྱི་བུ་ཆེན་རྣམས་ལས་ཀྱང་སློབ་གཉེར་མཐར་ཕྱིན་པར་མཛད། བཅོ་ལྔ་པ་ལ་གྲུབ་ཆེན་ཨོ་རྒྱན་པ་དང་མཇལ། དེའི་ཕྱི་ལོ་ལ་གཡའ་བཟང་དང་མདོ་མཁར་དུ་གྲུབ་ཆེན་པ་ལ་དབང་རྒྱུད་བཤད་ཚར་གཉིས་མན་ངག་དང་བཅས་པ་རྫོགས་པར་གསན།
ཨོ་རྒྱན་པའི་བུ་ཆེན་གཞོན་ནུ་དཔལ་ལ་བདེ་མཆོག་སྙན་ངག་དབྱངས་འཆར་སོགས་གསན། བཅུ་བདུན་པ་ལ་ཆད་དམར་བ་ལ་ཕྲེང་བསྐོར་གསུམ།
རྔོག་ཆོས། ས་སྐྱ་པའི་ཆོས་སྐོར། ཕྱག་ཆེན་གསན། ལོ་དེ་ཉིད་ལ་གཙང་དུ་བྱོན་ནས་མཁན་པོ་ཁྲོ་ཕུ་བ་བསོད་ནམས་སེང་གེ་དང་། བྲག་རམ་གྱི་དབུ་མ་པ་ཤེས་རབ་འབུམ་གྱི་དྲུང་དུ་རབ་ཏུ་བྱུང་། མཁན་པོ་ལ་ཁྲོ་ཕུ་བའི་ཆོས་སྐོར་དང་།
སློབ་དཔོན་ལ་དབུ་མ་གསན། ཨོ་རྒྱན་པའི་གསུང་ལ་བརྟེན་ནས་གྲགས་པ་སྙེ་མདོར་གདན་དྲངས་ནས་རྒྱུད་འགྲེལ་

མན་ངག་དང་བཅས་པ་དང་། དབང་རྡོ་རྗེ་ཕྲེང་བ་གསན། གཞན་ཡང་ཐར་ལོ། གཡག་སྡེ་ལོ་ཙཱ་བའི་ཐུགས་སྲས་དཔེན་ལུང་པ། སྣར་ཐང་པ་དཔོན་མགོན། རྒྱལ་ཚ་ལུང་མང་པོ། བླ་མ་སོ་པ། ཚལ་ཡང་དགོན་པ། ཀརྨ་པ་ཤི། འབྲི་ཁུང་པ་རྡོ་རྗེ་རིན་ཆེན་བསྟེན་ནས་རིག་པའི་གནས་ལྔ་ལ་མཁས་པར་སྦྱངས།
སྦྱོར་དྲུག་དང་། ཞི་ཕྱག་རྫོགས་གསུམ་གྱི་སྐོར་ཐམས་ཅད་ལ་རྡོ་རུས་འཕྲོད་པར་སྒྲུབ་པ་སྙིང་པོར་མཛད་པས་མཉམ་རྗེས་མེད་པའི་ཐུགས་ལ་འཁྲུངས།
ཡི་དམ་གྱི་ལྷ་དཔག་ཏུ་མེད་པའི་ཞལ་གཟིགས། ཆོས་རྗེ་རང་བྱུང་རྡོ་རྗེ། གསང་ཕུ་བ་ཡོན་ཏན་དཔལ། སྣར་ཐང་པ་སངས་རྒྱས་དཔལ། ལ་སྟོད་པ་རིན་སྨོན། མདོ་སྨད་པ་ཏིང་འཛིན་བཟང་པོ་སོགས་མཁས་བཙུན་མང་པོ་ལ་དུས་འཁོར་ལ་སོགས་པའི་འཕྲིན་ལས་བསྐྱངས།
སི་ཏ་རིན་ཆེན་གྲགས་པ་དང་། གཡུ་སྦྱིན་དང་། དུ་ཝེན་ཤ་སོགས་དཔོན་ཆེ་དགུ་མང་པོ་སྨིན་པར་མཛད། ཆོས་འབྱུང་། བསྡུས་རྒྱུད་ཀྱི་ས་བཅད།
ཊི་ཀཱ། མངོན་དཀྱིལ། ཁྲིད་ཡིག་སོགས་བསྟན་བཅོས་མང་དུ་མཛད་དེ་རེ་གཅིག་པ་ས་ཕོ་འབྲུག་

ལ་མེ་ཏོག་གི་ཆར་དང་བཅས་ཏེ་མྱ་ངན་ལས་འདས་སོ༎ཆོས་རྗེ་ཀརྨ་པ་རང་བྱུང་རྡོ་རྗེ།ཆོས་རྗེ་ཀརྨ་པ་རང་བྱུང་རྡོ་རྗེ་ནི། རྗེ་བཙུན་མི་ལའི་འཁྲུངས་ཡུལ་ལ་སྟོད་རྩེའི་ཕུར་ཤིང་ཕོ་སྤྲེའུ་ལ་འཁྲུངས།
དགུང་ལོ་ལྔ་ན་ཨོ་རྒྱན་པ་དང་མཇལ་ཞིང་། བདག་གི་ཞྭ་ནག་ཁྱེར་ཤོག་གསུངས་ནས་གུང་ལ་བཞུགས་པ་ན། ཁྱོད་དེར་བསྡོད་པ་ཅི་ཡིན་གསུངས་པས། མིང་ཡོངས་སུ་གྲགས་པས་ཀརྨ་པ་ཡིན། སེམས་ལ་དབང་ཐོབ་ནའང་ལུས་མ་རྫོགས་པའི་རེ་ཤིག་ཁྱོད་ཀྱི་འོག་ཏུ་བསྡད་དོ་ཞེས་གསུངས།
རང་བྱུང་རྡོ་རྗེ་ཞེས་པའང་ཀརྨ་པ་ཤིའི་གསང་མཚན་ཡིན་པས་མཚན་གཞན་མ་བཏགས་སོ༎ དེ་ནས་ཨོ་རྒྱན་པ་ལ་བདེ་དགྱེས་མ་ཕུར་རྣམས་ཀྱི་དབང་དང་དུས་འཁོར་སྒྱུ་དྲྭ་འབྱུང་བོ་འདུལ་བྱེད་ཀྱི་རྒྱུད་རྣམས་དང་གདམས་པ་མང་དུ་གསན།
བདུན་པ་ལ་མཁན་པོ་ཀུན་ལྡན་ཤེས་རབ་ལས་རབ་ཏུ་བྱུང་། དེ་ནས་མཚུར་ཕུར་གཉན་རས་ལ་ཀརྨ་པའི་ཆོས་རྣམས་གསན།
བཅོ་བརྒྱད་པ་ལ་མཁན་ཆེན་གཞོན་བྱང་པ་དང་། དགེ་འདུན་རིན་ཆེན་སོགས་ལས་བསྙེན་པར་རྫོགས། གསང་ཕུ་བ་ཤཱཀ་གཞོན་ལ་ཕར་ཚད་མངོན་པ་གསན། མདོ་རྒྱུད་བསྟན་

བཅོས་མཐའ་དག་ལ་མཁས་པའི་ཚུལ་བསྟན། སྙེན་མདོ་བ་ལ་རྒྱུད་བཤད་རྒྱས་པར་གསན་ནས་དུས་འཁོར་འདི་ལ་མཆོག་ཏུ་རྩལ་འདོན་པ་ཞུ་ཞེས། ཨོ་རྒྱན་པས་གསོལ་བ་བཞིན་ཕྱིས་སྙེ་མདོ་ཀུན་མཁྱེན་ལ་དུས་འཁོར་གྱི་དབང་རྒྱུད་འགྲེལ་གྱི་བཤད་པ་རྒྱས་པ་ཕྲན་དང་བཅས་པ།
སྦྱོར་དྲུག་རིགས་བརྒྱད་སོགས་གསན། དེའི་ཚེ་རིགས་ལྡན་རྒྱུད་པའི་བླ་མ་མཁའ་འགྲོ་དང་བཅས་པ་བྱོན་ནས་བྱིན་གྱིས་བརླབས་པས་ཕྱི་ནང་གཞན་སུམ་གྱི་དོན་ཅིག་ཏུ་དགོངས།
ཁྱུང་རྫོང་དུ་ཨོ་རྒྱན་པ་བྱོན་ནས་རྡོ་རྗེ་གསུམ་གྱི་བསྙེན་སྒྲུབ་ཀྱི་གནད་མ་ལུས་པར་གནང་། མཚུར་ཕུ་ཕྱི་ནང་གི་གཟའ་སྐར་མཐུན་པར་གཟིགས་པས་རྩིས་ཀྱི་བསྟན་བཅོས་མཛད།
བདེ་ཆེན་སྟེང་སུ་ཕྱི་ནང་གི་རྟེན་འབྲེལ་དག་པར་གཟིགས་པས། ཟབ་མོ་ནང་དོན་གྱི་བསྟན་བཅོས་མཛད། ཧོར་རྒྱལ་པོའི་བླ་མ་མཛད་དེ་ཧོར་བོད་ཀྱི་འགྲོ་བ་དཔག་ཏུ་མེད་པ་སྨིན་གྲོལ་ལ་བཀོད་ནས་ང་དྲུག་པ་ས་མོ་ཡོས་ལ་རྒྱའི་ཡུལ་དུ་ཞི་བར་གཤེགས་ཏེ་ཆོས་རྗེ་ཉི་ཟླ་བའི་དཀྱིལ་འཁོར་གྱི་ནང་དུ་བཞུགས་པར་བསྟན་པས་

རྒྱལ་པོ་འཁོར་དང་བཅས་པ་དད་པར་མཛད་དོ༎རྒྱལ་བ་གཡུང་སྟོན་པ།འདིའི་སློབ་མ་རྒྱུད་བཤད་ལ་མཁས་པ་གཡུང་སྟོན་པ་དང་། མན་ངག་ལ་མཁས་པ་མགོན་རྒྱལ་བ་དང་། ཤ་གྲགས་སེང་བ་དང་། གཡག་སྡེ་པཎ་ཆེན་དང་། དར་རྒྱལ་བ་སོགས་བྱུང་བ་ལས།
རྒྱལ་བ་གཡུང་སྟོན་པ་ནི། འཁྲུངས་ཡུལ་ཚོངས་འདུས་པ། གདུང་གླན། ཤིང་ཕོ་སྤྲེའུ་ལ་འཁྲུངས། གཞོན་དུས་ནས་མཁྱེན་པ་ཤིན་ཏུ་ཆེ། སྔགས་གསར་རྙིང་དང་མངོན་པ་ཀུན་ལས་བཏུས་ལ་མཁས།
ཟུར་བྱམས་པ་སེང་གེས་ཤངས་པ་ཀྵཱ་འབུམ་ལ་གཤིན་རྗེའི་སྐོར་གསན་པའི་ཕྱག་ཕྱིར་བྱོན་ནས་བླ་མ་དང་ལྷན་ཅིག་ཏུ་ལེགས་པར་བསླབས་པས། འཁྲུལ་འཁོར་ལས་སྦྱོར་སོགས་ལ་ཤིན་ཏུ་མཁས་ཤིང་མཐུ་ཆེ།
གཞོན་དུས་སུ་གོང་མའི་ལུང་གི་རྒྱ་ཡུལ་དུ་བྱོན། འཆམས་ལ་སོགས་པའི་རྣམ་འགྱུར་དང་། གོང་དུ་འབྲུ་འདབས་དགོས་པའི་མི་སྡེ་མང་པོས་ཐན་པ་བྱུང་བའི་ཚེ། གོང་མ་ལ་ཆར་འབེབ་པ་རྫོང་བར་ཞུ་བ་བྱས།
དེར་ཁོང་རྫང་པ་ན་ཆར་ཆེ་བར་ཕེབས་པས་གོང་མ་དགྱེས་ཏེ་གནང་སྦྱིན་མང་པོ་གནང་། བོད་དུ་ཕེབས་ནས་ཡོ་བྱེད་

ཐམས་ཅད་ཡུམ་གྱི་དོན་དུ་བླ་མ་དང་དགེ་འདུན་ལ་ཕུལ། བླ་མ་མང་པོ་ལ་ལུང་མན་ངག་གི་གསན་པ་ཤིན་ཏུ་ཆེ། ཁྱད་པར་དུ་ཆོས་རྗེ་རང་བྱུང་རྡོ་རྗེ་ལ་དུས་ཀྱི་འཁོར་ལོའི་དབང་རྒྱུད་མན་ངག་མཐའ་དག་གསན་ཅིང་མཁས་པར་སྦྱངས།
ཀརྨ་པའི་ཆོས་སྐོར་རྣམས་ཀྱང་གསན། བུ་སྟོན་རིན་པོ་ཆེའི་དྲུང་དུའང་དུས་འཁོར་གསན་ཅིང་དོགས་པ་ཆོད་པར་མཛད། མོན་པ་གྲོར་ཐུགས་དམ་གྱི་རྩལ་ཆེན་པོ་འཁྲུངས་ཏེ། མཉམ་མེད་རྒྱལ་བ་གཡུང་སྟོན་ངས།
ཞེས་པ་ལ་སོགས་པའི་མགུར་ཡང་གསུངས། ཕུང་པོ་རི་བོ་ཆེ་དང་ར་དུམ་བྲག་ལ་སོགས་པར་བཞུགས་ཏེ་བཤད་པས་གཞན་ལ་ཕན་པ་ཆེན་པོ་མཛད། སྔགས་ཀྱི་སངས་རྒྱས་དང་མཚན་ཉིད་ཀྱི་སངས་རྒྱས་གཉིས་ཀྱི་ཁྱད་འབྱེད་མཛད་པ།
གཡག་སྡེ་པཎ་ཆེན་གྱིས་གཟིགས་པས་ཤིན་ཏུ་དད་དེ། དཔོན་སློབ་བཅོ་ལྔ་བ་ཕུང་པོ་རི་བོ་ཆེར་བྱོན་ནས་ཞབས་ལ་གཏུགས། སྐུ་ཚེའི་སྨད་ལ་ཚོགས་པ་ཆོས་ལུང་བ་ལས་བསྙེན་རྫོགས་མཛད།
མཚན་རྡོ་རྗེ་འབུམ་ཞེས་པ་རྡོ་རྗེ་དཔལ་ཞེས་པར་བསྒྱུར། རྒོད་སྒྲོས་

ཆུའི་གྲོང་པ་དུམ་བུར་བཅད་ཀྱང་ཆུ་མི་འབོ་བ་དང་། ལྕགས་སྲེགས་བླངས་ཀྱང་མི་འཚིགས་པ་དང་། རྩིག་པ་ལ་རྡོ་དྲུག་སྦྱོར་གྱི་ཞལ་བ་བྱས་པས་རྩིག་པ་བྲག་ཆེན་པོ་ཅིག་ཏུ་གྱུར་པ་ལ་སོགས་པའི་རྟེན་འབྲེལ་མང་པོ་མཛད།
གྱ་གཉིས་པ་ཤིང་མོ་སྦྲུལ་ལ་ཞི་བར་གཤེགས་སོ༎ཆོས་རྗེ་རོལ་པའི་རྡོ་རྗེ།ཆོས་རྗེ་རོལ་པའི་རྡོ་རྗེ་ནི། ཡུལ་རྔོད་ཀྱི་ཨ་ལ་རོང་གོ་ཆེན་སྤང་ཁར་གྱི་གནམ་རྫོང་དུ། ཡབ་བསོད་ནམས་དོན་གྲུབ།
ཡུམ་བརྩོན་འགྲུས་རྒྱན་གྱི་ལྷུམས་སུ། ཆོས་རྗེ་རང་བྱུང་རྡོ་རྗེ་ཉིད་དགའ་ལྡན་ནས་བྱོན་ཏེ་བཞུགས། ལྕགས་ཕོ་འབྲུག་ལ་བལྟམས། ལ་སྟོད་པ་རྟོགས་ལྡན་མགོན་རྒྱལ་བ་ལ་སྦྱོར་དྲུག་དང་ཟབ་མོ་ནང་དོན་སོགས་ཀརྨ་པའི་ཆོས་སྐོར་རྣམས་གསན།
མཚུར་ཕུར་ཕེབས་ནས། མཁན་ཆེན་དོན་གྲུབ་དཔལ་པ་དང་སློབ་དཔོན་བསོད་ནམས་འབུམ་ལས་རབ་ཏུ་བྱུང་། མཚན་དཔལ་དྷརྨ་ཀཱིརྟིར་གསོལ། དཔལ་ལྡན་བླ་མ་ལ་འཇམ་དཔལ་གྱི་སྒྲུབ་ཐབས་གསན།
གཡུང་སྟོན་པ་ལ་རྡོ་རྗེ་ཕྲེང་བ་སོགས་གསང་སྔགས་གསར་རྙིང་གི་དབང་རྒྱུད་མན་ངག་མང་པོ་དང་། ཁྱད་པར་དུ་དུས་འཁོར་རྒྱུད་འགྲེལ་ཕྲན་

དང་བཅས་པ་གསན། བཅོ་བརྒྱད་པ་ལ་སྔར་གྱི་མཁན་སློབ་དང་། གསང་སྟོན་གཞོན་ནུ་དཔལ་གྱིས་མཛད་དེ་བསྙེན་པར་རྫོགས། ཤ་ཆང་སྤུ་རྩེ་ཙམ་ཡང་སྤྱན་ལམ་དུ་མི་འགྲིམ་པ། བཅུ་དགུ་པ་ལ་ཐོ་གན་ཐེ་མུར་གྱིས་སྤྱན་དྲངས་ནས།
རིམ་གྱིས་བྱོན་ཏེ་ཉེར་གཅིག་པ་ལ་ཕོ་བྲང་དུ་ཕེབས། རྒྱལ་པོ་ཡབ་སྲས་ལ་དུས་འཁོར་གྱི་དབང་ཁྲིད་རྒྱུད་འགྲེལ་ཆ་ལག་དང་བཅས་པ་གནང་། སླར་བོད་དུ་ཕེབས་ཏེ་འགྲོ་ཕན་རྒྱ་ཆེན་པོ་མཛད་ནས་ཞེ་བཞི་པ་ལ་བྱང་ཕྱོགས་ཀྱི་རི་བོའི་འདབས་སུ་གཤེགས་སོ༎དཔལ་མཁའ་སྤྱོད་དབང་པོ།འདིའི་སློབ་མའི་གཙོ་བོ་ཤ་གྲགས་སེང་གེ་བའི་སྐུའི་སྐྱེ་བ་དཔལ་མཁའ་སྤྱོད་དབང་པོ་ནི།
ཡུལ་གནམ་གྱི་བྱེ་མ་ལུང་དུ་ཡབ་ལྷ་རྒྱལ་དང་།
ཡུམ་འབྲོག་མོའི་སྲས་སུ་ལྕགས་ཕོ་སྟག་ལ་འཁྲུངས། མཁས་གྲུབ་དར་རྒྱལ་བས་མཚུར་ཕུའི་གནས་ནང་དུ་གདན་དྲངས། དགུང་ལོ་བདུན་ལ་ཆོས་རྗེ་རོལ་པའི་རྡོ་རྗེ་ལ་དགེ་བསྙེན་མནོས།
མཁན་ཆེན་དོན་གྲུབ་དཔལ་བ་དང་། རྗེ་རོལ་པའི་རྡོ་རྗེ་ལས་རབ་ཏུ་བྱུང་། བཅོ་བརྒྱད་པ་ལ་དོན་གྲུབ་དཔལ་བ། ཆོས་རྡོར་བ། གཞོན་ནུ་དཔལ་བ་རྣམས་ལས་བསྙེན་པར་

རྫོགས། རྗེ་རོལ་པའི་རྡོ་རྗེ་དང་། མཁས་གྲུབ་དར་རྒྱལ་བ་ལས་དབང་རྒྱུད་མན་ངག་དཔག་ཏུ་མེད་པ་གསན་ཅིང་། ཁྱད་པར་དུ་དུས་འཁོར་གྱི་དབང་རྒྱུད་བཤད་མན་ངག་དང་བཅས་པ་གསན། བདེ་བ་ཅན་པ་འཇམ་རིན་པ་ལ་བྱམས་ཆོས་ཚད་མ་འདུལ་བ་རྣམས་གསན།
མཁན་ཆེན་ཀུན་དགའ་འོད་ཟེར་ལས་རྡོ་རྗེ་ཕྲེང་བའི་དབང་སོགས་གསན། ཙ་རིའི་བྲག་དཀར་མོར་ཡང་ལོ་གསུམ་ཐུགས་དམ་རྩེ་གཅིག་ཏུ་མཛད། སྟག་རྩེ་དང་། དགའ་ལྡན་མ་མོ་ལ་སོགས་པ་གནས་མང་དུ་བཏབ།
བཀའ་འབུམ་པོ་ཏི་བདུན་ཙམ་མཛད་ཅིང་འཕྲིན་ལས་རྒྱ་ཆེར་བསྐྱངས་ནས་ང་དྲུག་པ་ཤིང་མོ་བྱ་ལ་ཞི་བར་གཤེགས་སོ༎ལྷ་གཟིགས་རིན་ཆེན་རྒྱལ་མཚན།སློབ་མ་ཡང་། ཆོས་རྗེ་དེ་བཞིན་གཤེགས་པ།
སོག་དབོན་རིགས་པའི་རལ་གྲི། ལྷ་གཟིགས་རིན་ཆེན་རྒྱལ་མཚན། འཁྲུལ་ཞིག་བསོད་ནམས་འབུམ། བླ་མ་ཆོས་བཟང་པ་སོགས་མང་དུ་བྱོན་པ་ལས། ལྷ་གཟིགས་པ་ནི། དང་པོ་འབྲི་ཁུང་པའི་གཟིམས་གཡོག་པ་ཡིན།
ཕྱིས་མཁའ་སྤྱོད་པའི་ཞབས་ལ་གཏུགས་ཏེ་གདམས་པ་མ་ལུས་པ་མནོས་ནས་གསུང་རྣམས་ལ་ཟིན་བྲིས་མཛད། རྟོགས་པ་མཆོག་ཏུ་གྱུར་ཏེ་ས་སྟོད་སྨད་ཐམས་ཅད་དུ་གཞན་དོན་རྒྱ་

ཆེར་བསྐྱངས་སོ༎ དེའི་སློབ་མ་མཁན་ཆེན་ལྷག་རུ་བ་ཤཱཀྱ་གྲགས་པ། མཚན་གཞན་རིན་ཆེན་དཔལ་བཟང་དང་རང་གྲོལ་ལྷུན་གྲུབ་ཅེས་གྲགས་པ་དེས་དང་པོར་མཁའ་སྤྱོད་པ་ཉིད་ལ་ཐུགས་ཅིང་གདམས་པའི་ཞིབ་ཚེགས་ཐམས་ཅད་ལྷ་གཟིགས་པ་ལ་སྟེན་ནས་གསན་པས་གྲུབ་པ་བརྙེས་ཏེ།
དགུང་ལོ་གྱ་གཉིས་ཀྱི་བར་དུ་འགྲོ་དོན་བསྐྱངས་སོ༎ དེ་ལ་སེམས་དཔའ་ཆེན་པོ་ནམ་པའི་ཞལ་སྔ་ནས་གདམས་པ་མ་ལུས་པར་གསན་ཏེ་བདག་ལ་དཔལ་མཁའ་སྤྱོད་པའི་ལུགས་ཀྱི་སྦྱོར་དྲུག་ལེགས་པར་གནང་ངོ་༎འཁྲུལ་ཞིག་བསོད་ནམས་འབུམ།འཁྲུལ་ཞིག་བསོད་ནམས་འབུམ་ནི།
གནས་ནང་དང་ཉེ་བའི་གཡུ་མ་ཞེས་པར་འཁྲུངས། མཁའ་སྤྱོད་པ་ལ་གདམས་པ་མ་ལུས་པ་གསན། གསུང་ཟིན་བྲིས་སུ་བཏབ་ཏེ་བསྙེན་སྒྲུབ་ཀྱི་ཁྲིད་ཡིག་ཆེན་མོ་སོགས་མཛད།
གནས་ནང་གི་གདན་སར་བཞུགས་ནས་འཕྲིན་ལས་བསྐྱངས། དེ་ལ་སློབ་དཔོན་རིན་པོ་ཆེ་བླ་མ་རྒྱལ་མཚན་པས་གསན་ཏོ༎ བླ་མ་ཆོས་བཟང་པ་ནི།
འཁྲུངས་ཡུལ་ནགས་ཤོད་པ། མཁའ་སྤྱོད་པ་ལ་གདམས་པ་

མ་ལུས་པར་མནོས། སྟག་རྩེ་དང་བ་ཡོའི་གདན་ས་མཛད་ནས་ཕྲིན་ལས་བསྐྱངས་སོ༎ཆོས་རྗེ་དེ་བཞིན་གཤེགས་པ།རོལ་པའི་རྡོ་རྗེའི་སྐུའི་སྐྱེ་བ་ཆོས་རྗེ་དེ་བཞིན་གཤེགས་པ་ནི། ཡུལ་ཉང་པོར་ཡབ་སྔགས་འཆང་གུ་རུ་རིན་ཆེན་དང་།
ཡུམ་ལྷ་མོ་སྐྱིད་ཀྱི་སྲས་སུ་ཤིང་ཕོ་བྱི་བ་ལ་མེ་ཏོག་གི་ཆར་དང་བཅས་ཏེ་སྐུ་བལྟམས། དགུང་ལོ་གཉིས་པ་ལ་སྒར་དུ་ཕེབས། བཞི་པ་ལ་དཔལ་མཁའ་སྤྱོད་པ་དང་མཇལ་ཏེ་སྟག་རྩེར་རྡོ་རྗེ་ཕྲེང་བའི་དབང་།
ཆོས་དྲུག་ཕྱག་ཆེན་སྦྱོར་དྲུག་སོགས་ཀརྨ་པའི་ཆོས་སྐོར་རྣམས་གསན། བདུན་པ་ལ་རྩེ་ལྷ་སྒང་དུ་ཚལ་མིན་པ་དང་ཡོན་བློ་བ་ལས་རབ་ཏུ་བྱུང་། མཚན་ཆོས་དཔལ་བཟང་པོར་གསོལ། བཅོ་བརྒྱད་པ་ལ་མདོ་ཁམས་སུ་ཐེགས་ཏེ་ཀརྨ་དང་རི་བོ་ཆེ་སོགས་སུ་ཆོས་ཀྱི་འཁོར་ལོ་རྒྱ་ཆེན་པོ་བསྐོར།
ཉི་ཤུ་པ་ལ་རྩེ་ལྷ་སྒང་དུ་སྔར་གྱི་མཁན་སློབ་ལས་བསྙེན་པར་རྫོགས། ཁྲིད་པ་སྒོམ་མ་ནུས་པ་ཞིག་ལ་ཁོའི་ཁང་ཐོག་ཏུ་བྱོན་ནས་སྐུ་སྟོད་རིབ་ཙམ་དང་དབུ་རིབ་ཙམ་མཛད་ནས་གཟིགས་པའི་རྫུ་འཕྲུལ་བསྟན་པ་དང་།
དེ་འཇིགས་ཏེ་བསྒོམས་པས་རྟོགས་པ་བསྐྱེད་པ་སོགས་སློབ་མ་གྲངས་མེད་པ་གྲོལ་

བར་མཛད། དེ་ནས་གོང་མ་ཡེ་དབང་གིས་གདན་དྲངས་ཏེ་ལྷས་མཚུར་ཕུ་ཁམས་ཀྱི་སའི་ཆ་རྣམས་རིམས་ཀྱིས་བརྒྱུད་ནས་ཕེབས་པ་ན། རྒྱའི་ཡུལ་དུ་ཉིན་མཚན་ཀུན་ཏུ་འོད་ཀྱིས་གང་བ་དང་། སྤྲིན་གསེབ་ཏུ་སངས་རྒྱས་བྱང་སེམས་མང་པོ་བཞུགས་པ་དང་།
ལྷའི་བུ་ཕོ་མོ་མང་པོ་མཆོད་པ་འབུལ་བ་སོགས་ངོ་མཚར་བའི་ལྟས་བརྒྱ་རྩ་བརྒྱད་བསྟན་པ་ཀུན་གྱིས་མཐོང་པས། རྒྱལ་པོ་འཁོར་བཅས་ལྷག་པར་དད་དེ་རྒྱལ་པོ་སོགས་སེམས་ཅན་བགྲང་བ་ལས་འདས་པ་ཡང་དག་པའི་ལམ་ལ་བཀོད།
སྐུའི་གཟི་བརྗིད་དང་། ཚངས་པའི་དབྱངས་དང་། མངོན་ཤེས་དང་རྫུ་འཕྲུལ་སོགས་ཀྱིས་འགྲོ་བ་རྣམས་སྨིན་པར་མཛད་པས། ཐུབ་པའི་དབང་པོ་འཇིག་རྟེན་དུ་བྱོན་པ་འདྲ་ཞེས།
རྒྱལ་པོས་དེ་བཞིན་གཤེགས་པ་ཞེས་སུ་གསོལ། སླར་བོད་དུ་ཕེབས་ཏེ་སྐྱེ་དགུའི་ཚོགས་མཐའ་ཡས་པ་གདམས་པ་དང་། ཞལ་མཐོང་བ་ཙམ་གྱིས་བྱང་ཆུབ་ལ་བཀོད་ནས་སོ་གཉིས་པ་ཤིང་མོ་ལུག་ལ། ངས་ཀརྨའི་ཉེ་ལོགས་སུ་འདུན་པ་བཏང་ཚར་བས་དེར་གསོལ་བ་ཐོབ་ཅེས་ལུང་བསྟན་མཛད་དེ་ལྷ་ས་པོ་ཏ་ལར་མྱ་ངན་ལས་འདའ་

བའི་ཚུལ་བསྟན་ཏོ༎ རྗེ་འདི་ལ་སོགས་དབོན་རིགས་པའི་རལ་གྲི་རིན་ཆེན་བཟང་པོ་དང་། སྤྲུལ་སྐུ་ཆོས་དཔལ་ཡེ་ཤེས་པ་དང་། ཟུར་མངས་པ་སོགས་སློབ་མ་མཁས་གྲུབ་མང་དུ་བྱུང་ངོ་༎ཆོས་དཔལ་ཡེ་ཤེས་པ།དཔལ་མཁའ་སྤྱོད་པའི་སྐུའི་སྐྱེ་བ་ཆོས་དཔལ་ཡེ་ཤེས་པ་ནི།
ཡུལ་ཉང་པོར་ཡབ་ཁུ་བསམ་འགྲུབ་དང་། ཡུམ་བར་གཟའ་གཉིས་ཀྱི་སྲས་སུ་མེ་ཕོ་ཁྱི་ལ་སྐུ་མཛེས་ཤིང་ཞབས་ལ་རྒྱལ་ཞེས་པའི་ཡི་གེས་མཚན་པ་ཞིག་འཁྲུངས།
དགུང་ལོ་གཉིས་པ་ལ་སྟག་རྩེ་དང་དགའ་ལྡན་མ་མོ་སོགས་སུ་གདན་དྲངས། བྲག་དང་རྩིག་པ། གང་ལ་ཡང་ཐོགས་པ་མེད་པར་འབྱོན་པ་སོགས་རྫུ་འཕྲུལ་མང་པོ་བསྟན། ཆོས་བཟང་བ་ལ་མཁའ་སྤྱོད་བཀའ་འབུམ་སོགས་ལུང་དང་དབང་ཁྲིད་མང་པོ་དང་།
གྲགས་རྒྱལ་བ་ལ་བདེ་མཆོག་གསན། བརྒྱད་པ་ལ་ཆོས་རྗེ་དེ་བཞིན་གཤེགས་པ་དང་མཇལ་ཏེ་སྟག་རྩེར་རྗེ་དེ་ལས་རབ་ཏུ་བྱུང་། ཆོས་སྒྲུབ་བསྙེན་སྒྲུབ་སྦྱོར་དྲུག་སོགས་དབང་ཁྲིད་མང་དུ་གསན།
ཏའི་མིང་རྒྱལ་པོས་གནོད་སྦྱིན་བཟང་པོ་ཕུལ། འོལ་ཁར་ཚལ་མིན་པ་ལས་བསྙེན་པར་རྫོགས། རིག་པའི་རལ་གྲི་ལ་རང་བྱུང་རྡོ་རྗེའི་བཀའ་འབུམ་བྱམས་ཆོས་

དབུ་མ་གསན། མཚུར་སྟོན་ཆོས་ཀྱི་རིན་ཆེན་ལ་མཁའ་འགྲོ་རྒྱ་མཚོའི་དབང་སོགས་ཆོས་མང་པོ་དང་། ཁྱད་པར་སྦྱོར་དྲུག་གི་ཁྲིད་དང་ཟབ་མོ་ནང་དོན་གསན་ཏེ་འདིའི་བརྒྱུད་པ་ནི། རང་བྱུང་རྡོ་རྗེ། ཆོས་ཀྱི་རྒྱལ་མཚན་ཛ་ཡ་བཛྲ།
ཆོས་ཀྱི་རིན་ཆེན་ཞེས་སོ༎ སྟག་རྩེ་སོགས་སུ་ཆོས་རྗེ་མཐོང་བ་དོན་ལྡན་པ་ལ་ཆོས་རྣམས་གཏད། རྐོང་པོར་ཉིན་ལམ་བཅུ་གཉིས་ཀྱི་བར་ཀྱི་འཁྲུག་པ་ཞི་བའི་རྒྱ་བསྡམས། རྒྱ་ལ་དགོངས་པ་རྣམས་ཆོ་འཕྲུལ་དུ་མས་བཏུལ།
ཀརྨར་མཐོང་བ་དོན་ལྡན་པའི་སྐུ་ཚེའི་བར་ཆད་བསལ། ཁམས་དབུས་ཀུན་ཏུ་འགྲོ་བའི་དོན་མཛད་ནས་ཞེ་བདུན་པ་ཆུ་ཕོ་སྤྲེའུ་ལ་དགའ་ལྡན་མ་མོར་མེ་ཏོག་གི་ཆར་དང་བཅས་ཏེ་སྐུའི་བཀོད་པ་བསྡུས་སོ༎ཆོས་རྗེ་མཐོང་བ་དོན་ལྡན།དེ་བཞིན་གཤེགས་པའི་སྐུའི་སྐྱེ་བ་ཆོས་རྗེ་མཐོང་བ་དོན་ལྡན་པ་ནི།
ཀརྨ་དང་ཉེ་བའི་ས་ཆ་དོམ་དུ་སྔགས་འཆང་གཟའ་མའི་སྲས་སུ་མེ་ཕོ་སྤྲེའུ་ལ་འཁྲུངས།
མཁན་ཆེན་མགོ་བློན་པས་སྒར་དུ་གདན་དྲངས་ཏེ་འོལ་ཁར་ཚལ་མིན་པ་ལས་རབ་ཏུ་བྱུང་། དཀའ་བཞི་པ་རིག་པའི་རལ་གྲི། སྤྲུལ་སྐུ་ཆོས་དཔལ་ཡེ་ཤེས།

རོང་ཆེན་པ་སོགས་སྐྱེས་བུ་དམ་པ་མང་དུ་བསྟན་ནས་གསན་པའི་ཚུལ་རྒྱ་ཆེ་བར་མཛད། ཁྱད་པར་ཆོས་དཔལ་ཡེ་ཤེས་པ་ལ་སྦྱོར་དྲུག་གསན། གངས་ཅན་གྱི་འགྲོ་བ་སྨིན་ཅིང་གྲོལ་བར་མཛད་ནས་སོ་བརྒྱད་པ་ཆུ་མོ་བྱ་ལ་དབེན་གནས་བསའ་ཕུར་གཤེགས།
དེའི་སློབ་མའི་མཆོག་མང་དུ་བྱུང་བ་ལས་གཙོ་བོར་གྱུར་པ་ནི། བན་དཀར་བ་འཇམ་དཔལ་བཟང་པོ་དང་། གུ་ཤྲཱི་དཔལ་འབྱོར་དོན་གྲུབ་གཉིས་སོ༎ མཐོང་བ་དོན་ལྡན་པའི་སྐུའི་སྐྱེ་བ་དཔལ་ཀརྨ་པ་ཆོས་གྲགས་རྒྱ་མཚོ་ནི།
རྔོད་ཀྱི་སའི་ཆ་སྤྱི་ནང་དུ་ཡབ་གྲགས་པ་དཔལ་དང་ཡུམ་ལྷ་མོ་སྐྱིད་ཀྱི་སྲས་སུ་ཤིང་ཕོ་ཁྱི་ལ་སྐུ་བལྟམས། བན་དཀར་བ་དང་། གུ་ཤྲཱི་དཔལ་འབྱོར་དོན་གྲུབ་གཉིས་ལས་རབ་ཏུ་བྱུང་ནས་མང་དུ་གསན་པ་རྒྱ་མཚོ་ལྟ་བུ་མཛད་དེ།
མདོ་སྔགས་ཀྱི་གཞུང་ལུགས་མཐའ་དག་ལ་མཆོག་ཏུ་མཁས་པའི་ཚུལ་སྟོན། ཤིན་ཏུ་སྒྲིན་པོའི་མཁས་པས་ཀྱང་མཁྱེན་པའི་མཐའ་མི་མངོན།
རྒྱ་རྒྱལ་པོས་ལུས་བཟང་པོ་དང་འབུལ་བ་ཚན་ཆེན་པོ་ཕུལ། ཆོས་ཀྱི་རྗེ་སྤྱན་སྔ་རིན་པོ་ཆེས་སྣེ་གདོང་རྩེར་སྤྱན་དྲངས་ནས་གུས་པས་བསྟེན། མཁས་བཙུན་མི་ཆེན་དགེ་འདུན་ཚོགས་སྟོང་

ཕྲག་མང་པོ་ལ་ཆོས་ཀྱི་ཆར་ཕབ། འཕགས་ཡུལ་དང་རྒྱ་ནག་ཚུན་འཕྲིན་ལས་ཀྱི་ཁྱབ། དབུས་གཙང་ཁམས་སུམ་གྱིས་སའི་ཆ་ཀུན་ཏུ་ཞབས་ཀྱིས་བཅགས་ཏེ།གང་དུ་ཆོས་གསུངས་པའི་སར་ལྷ་རྣམས་ཀྱིས་མེ་ཏོག་གི་ཆར་འབེབས་པ་དང་།
རབ་ཏུ་གནས་པའི་མེ་ཏོག་རྒྱང་རིང་པོ་ནས་འཐོར་བ་ཡུལ་དུ་མ་བསྐལ་བའི་སར་འབབ་པ་སོགས་ངོ་མཚར་བའི་ཆོ་འཕྲུལ་དང་། མངོན་པར་མཁྱེན་པས་དུས་གསུམ་ལུང་སྟོན་ཅིང་། གཞུང་བཤད་དང་གདམས་པ་སྩོལ་བ་དང་ཞལ་སྟོན་པ་དང་ཕྱག་གིས་དབང་བསྐུར་བའི་སྐྱེ་དགུའི་ཚོགས་དཔག་ཏུ་མེད་པ་བྱང་ཆུབ་ཀྱི་ལམ་ལ་འགོད་པར་མཛད་པ་ལས།
བསམ་ཡས་མཆིམ་ཕུར་ཕེབས་པའི་ཚེ་བདག་ལ་རྗེ་རང་བྱུང་པའི་ཁྲིད་ཡིག་གི་སྟེང་ནས་ཡན་ལག་དྲུག་པའི་ཁྲིད་བཀའ་དྲིན་གྱིས་བསྩལ་ཏོ༎ཞྭ་དམར་ཆོས་གྲགས་ཡེ་ཤེས་དཔལ་བཟང་།ཆོས་དཔལ་ཡེ་ཤེས་པའི་སྐུའི་སྐྱེ་བ་ཆོས་ཀྱི་རྗེ་སྤྲུལ་བའི་སྐུ་ཞྭ་དམར་ཅོད་པན་འཛིན་པ་བཞི་པ་ནི།
ཏྲེ་ཤོད་མཐིལ་ཏུ་ཡབ་ལྡོང་དགོན་པ་སྐྱབས་དང་ཡུམ་བསོད་ནམས་སྒྲོལ་མའི་སྲས་སུ་ཆུ་མོ་བྱ་ལ་སྐུ་བལྟམས། མཚན་མི་ཕམ་རྡོ་རྗེར་

གསོལ། འཁྲུངས་མ་ཐག་ནས་མཁྱེན་པའི་གཏིང་མི་དཔོགས་པའི་ཚུལ་གྱིས་ཐོགས་པ་མེད་པར་ཆོས་གསུངས་ཤིང་མངོན་པར་མཁྱེན་པས་དུས་གསུམ་ལུང་སྟོན། དགུང་ལོ་བཅུ་པ་ལ་གུ་ཤྲཱི་དཔལ་འབྱོར་དོན་གྲུབ་ལས་དགེ་བསྙེན་མནོས།
མཚན་ཆོས་ཀྱི་གྲགས་པ་ཡེ་ཤེས་དཔལ་བཟང་པོར་གསོལ། དེ་ལ་དབང་ཁྲིད་ལུང་མང་དུ་གསན། བཅུ་གཅིག་པ་ལ་ཟུར་མངས་དགོན་པར་ཀརྨ་པ་དང་མཇལ། གུ་ཤྲཱི་བས་མཁན་པོ། བན་དཀར་བས་སློབ་དཔོན་མཛད་དེ་རབ་ཏུ་བྱུང་།
བན་དཀར་བ་ལ་གསང་འདུས་དང་ལྔ་ཚན་སོགས་གསན། བཅུ་གཉིས་པ་ལ་དགའ་ལྡན་མ་མོར་ཕེབས། བཅོ་ལྔ་པ་ལ་སློབ་དཔོན་ བླ་མ་རྒྱལ་མཚན་རྐོང་པོར་གདན་དྲངས་ནས་རྡོ་རྗེ་ཕྲེང་བ་ལ་སོགས་པའི་དབང་ཁྲིད་ལུང་མང་པོ་དང་།
ཁྱད་པར་ནག་པའི་ཟླ་བ་ལ་དུས་ཀྱི་འཁོར་ལོའི་དབང་མནོས་པའི་ཚེ་མར་མེའི་ཕྲེང་བ་ཞག་མང་དུ་འབར་བ་བྱུང་། རྒྱུད་འགྲེལ་མན་ངག་དང་བཅས་པ་གསན། བཅོ་བརྒྱད་པ་ལ་སླར་ཡང་མདོ་ཁམས་ནས་ཟི་ལིང་མཁར་གྱི་བར་དུ་ཐེགས་ནས་སེམས་ཅན་གྲངས་མེད་པ་འཁོར་བ་མཐའ་ཅན་དུ་མཛད།
དེ་ནས་ཧོར་ཡུལ་

དུ་ཐེགས་ནས་ཧོར་རྣམས་དུལ་བར་མཛད་དེ་ཨ་རམ་གྱི་སྡིག་ལས་ཆེན་པོ་རྒྱུན་བཅད། ཆོས་བསྟན་ནས་བན་དེ་ལ་གུས་པར་བྱེད་དུ་བཅུག་ཏེ་བྱང་ཆུབ་ཏུ་ངེས་པར་མཛད། སླར་ཁམས་དང་རྐོང་པོ་རིམ་པར་བརྒྱུད་དེ།
ཉེར་བཞི་པ་ལ་དབུས་ཕྱོགས་སུ་ཕེབས། ཆོས་ཀྱི་རྗེ་སྤྱན་སྔ་རིན་པོ་ཆེས་ཚོང་འདུས་ཡངས་པ་ཅན་དུ་གདན་དྲངས། དབུས་ཕྱོགས་ཀྱི་དགེ་བའི་བཤེས་གཉེན་ཆེ་དགུ་ཐམས་ཅད་འདུས་པ་ལ་སོ་སོའི་འདོད་པ་བཞིན་ཆོས་མང་དུ་སྩལ།
ཐམས་ཅད་མཁྱེན་པ་འགོས་ལོ་ཙཱ་བ་ལ་ཤ་ཝ་རིའི་ལུགས་ཀྱི་སྦྱོར་དྲུག་དང་། རྒྱུད་གསུམ་གསང་བ་གསན། རྗེ་དེས་མཁན་པོ། མཁན་ཆེན་རབ་འབྱོར་བས་ལས་སློབ། ཆོས་རྗེ་རིན་པོ་ཆེ་ནམ་པས་གསང་སྟོན་མཛད་དེ་བསྙེན་པར་རྫོགས།
ཉེར་ལྔ་པ་ལ་འགོས་ལོ་ཙཱ་བ་ལས་སྒྲ་ཚད་སོགས་རིག་པའི་གནས་དང་མདོ་སྔགས་ཀྱི་གཞུང་ལུགས་རྒྱ་མཚོ་ལྟ་བུ་གསན་ཅིང་སྦྱངས་པའི་ཚུལ་མཛད། ཁྱད་པར་དུས་ཀྱི་འཁོར་ལོའི་རྒྱུད་འགྲེལ་རྭ་འབྲོའི་བཤད་པ།
དཔལ་ལྡན་བླ་མའི་ཊཱིཀ་ཆེན། རྒྱུད་ཕྱི་མ། རྡོ་རྗེ་སྙིང་འགྲེལ། དབང་མདོར་བསྟན། ལྟ་འདོད་མདོར་བསྟན། དོ་དམ་བསྙེན་

པ། དཔེ་མེད་མཚོའི་སྦྱོར་དྲུག་རྩ་འགྲེལ། མཚན་བརྗོད་འགྲེལ་པ་བདུད་རྩི་ཐིགས་པ། དུས་ཞབས་སྙན་རྒྱུད། ཡུ་མོའི་གསལ་སྒྲོན། སྒྲོམ་ལྡེ། ཆོས་རྗེ་ཕྱོགས་པའི་སྦྱོར་དྲུག་གི་ཁྲིད་ངོ་སྤྲོད་སོགས་ཆ་ལག་དང་བཅས་པ་གསན།
རྗེ་ལོ་ཆེན་པ་ལ་པཎ་ཆེན་ལུགས་ཀྱི་སྦྱོར་དྲུག་དང་རྔོག་ཆོས་སོགས་མང་པོ་དང་། དཔལ་ཀརྨ་པ་དང་སྟག་ལུང་པ་ལའང་མང་དུ་གསན་པ་མཛད། དབུས་གཙང་ལྷོ་བུམ་ཐང་ཚུན་ཞབས་ཀྱིས་བཅགས་ཏེ་མཁས་བཙུན་མི་ཆེན་སྐྱེ་དགུའི་ཚོགས་བགྲང་བ་ལས་འདས་པ་ཐེག་པ་ཆེན་པོར་སྨིན་པར་མཛད།
དགའ་ལྡན་མ་མོར་བཙུག་ལག་ཁང་རྟེན་ཆེན་དང་བཅས་པ་ངོ་མཚར་བའི་བཀོད་པ་ཅན་བཞེངས། དཔལ་ཀུན་ཏུ་བཟང་པོའི་ནགས་ཁྲོད་དུ་སེངྒེའི་ཁྲི་ལ་བཞུགས་ཏེ་བསྟན་པའི་སྒྲོན་མེ་སྦར་བར་མཛད་དོ༎རྒྱལ་བ་འདི་ཉིད་ཀྱི་ཞབས་ཀྱི་པདྨོ་ལ་བདག་གིས་གུས་པས་བཏུད་དེ་རྣལ་འབྱོར་ཡན་ལག་དྲུག་པའི་གདམས་པ་དཔལ་མཁའ་སྤྱོད་པའི་ལུགས་ལེགས་པར་ཐོབ་པོ།
གྲུབ་ཆེན་ཨོ་རྒྱན་པའི་སློབ་མ་དབུ་མ་པས་རྡོ་རྗེ་ཚིག་ལ་བཤད་པ་དང་མན་ངག་ལག་ལེན་དང་བཅས་

པ་མཛད། དེ་ལ་མཁས་གྲུབ་འབྱུང་གནས་བཟང་པོས་གསན་ཏེ་ཐུགས་ཉམས་སུ་བཞེས་པས་གྲུབ་པ་བརྙེས་ནས། མཆིམས་ཕུར་བཞུགས་ཏེ་ཁྲིད་ཡིག་གི་སྙིང་པོ་མཛད་ནས་འཕྲིན་ལས་བསྐྱངས་སོ༎དེ་ནས་ཡོན་རིན་པ། ཆོས་ཀྱི་རྒྱལ་མཚན།
འཁྲུལ་ཞིག་པ། བདག་གི་བླ་མ་དུས་འཁོར་ཞབས་སོ༎ མཁན་ཆེན་བསོད་ནམས་འོད་ཟེར་བས་རྡོ་རྗེ་ཚིག་གི་རྣམ་བཤད་ཆེན་མོ་མཛད་པ། ཆོས་རྗེ་གངས་པ་ནས་རྒྱུད་ནས་དཔལ་ལྡན་བླའི་བར་དུ་བྱུང་ངོ་༎
རྟོགས་ལྡན་ཟླ་བས་མིང་བས། རྡོ་རྗེ་ཚིག་གི་རྣམས་བཤད། ཁྲིད་རིམ་གེགས་སེལ་ངོ་སྤྲོད་ལ་སོགས་པའི་ཡིག་འཇོག་མང་དུ་མཛད་ཅིང་། ཕྲེང་སྐོར་དུ་གྲགས་པ་མཛད་དོ༎ དེ་ནས་སྤྱིད་ཕུའི་མཁན་ཆེན་བྱང་ཆུབ་སེང་གེ།
འཕགས་མཆོག་བསོད་ནམས་དཔལ། རྒོད་ཕྲུག་གྲགས་པ་འབྱུང་གནས། འགོས་ལོ་ཙཱ་བ་གཞོན་ནུའི་ཞབས་རྣམས་རིམ་པར་བརྒྱུད་དོ༎  ཡང་ཟླ་སེང་བ། རྟོགས་ལྡན་ཤེས་རིན་པ། ཆོས་སྒོ་བ་ཆོས་དཔལ་ཤེས་རབ།
ཆོས་ཀྱི་རྒྱལ་མཚན། འཁྲུལ་ཞིག་པ། བདག་གི་བླ་མ་དུས་ཞབས་པ་རྣམས་སོ༎ གསེར་ཁང་པ་གཞོན་ནུ་འབུམ། གྲགས་

པ་དཔལ། ཀུན་མཁྱེན་འཕགས་འོད། བུ་སྟོན་རིན་པོ་ཆེ་རྣམས་རིམ་པར་བརྒྱུད་པའི་མན་ངག་ཀྱང་བྱུང་ངོ་༎ ཨོ་རྒྱན་པའི་དངོས་སློབ་འདི་དག་རྒྱུད་འགྲེལ་དང་སྦྱར་ཏེ་ཁྲིད་ཀྱིས་གདུལ་བྱ་རྗེས་སུ་འཛིན་པ་ཁོ་ནའོ༎
༎༥༽པཎ་ཆེན་ཤཱཀྱ་ཤྲཱིའི་ལུགས།པཎ་ཆེན་ཤཱཀྱ་ཤྲཱིལྔ་པ་པཎ་ཆེན་ཤཱཀྱ་ཤྲཱིའི་ལུགས་ནི། པཎ་ཆེན་དེས་དགུང་ལོ་དོན་བརྒྱད་བཞེས་པའི་དུས་སུ་པཎྜི་ཏ་བི་བྷཱུ་ཏི་ཙནྟྲ། སུ་ག་ཏ་ཤྲཱི། ཛ་ཡ་དཏྟ།
དཱ་ན་ཤྲཱི་ལ། སངྒྷ་ཤྲཱི། སུ་མ་ཏི་སཱ་ག་ར། ཀཱ་ལ་ཙཀྲི། ཛི་ན་གུཔྟ། མ་ཧཱ་བོ་དྷི་སྟེ་འཁོར་པཎྜི་ཏ་དགུ་དང་བཅས་པ་ཛ་གངྡ་ལ་གནས། ཁྲོ་ཕུ་ལོ་ཙཱ་བས་གདན་དྲངས་ཏེ། བོ་དུར་ཚོང་འདུས། གྲོ་མོ།
ཕག་རི། འབྲིང་མཚམས། རྒྱང་རོ་རྣམས་སུ་རིམ་ཀྱིས་བྱོན། དེ་ནས་དཔྱལ་ལོ་ཙཱ་བས་ཁྲོ་བོ་ཆེ་དང་དམ་ཁ་གནས་སུ་གདན་དྲངས། ཀྱཻ་རྡོ་རྗེ་འགྲེལ་པ་མན་ངག་དང་བཅས་པ་གནང་། དེ་ནས་མགུར་མོ་དང་།
ཆུ་མིག་རིང་མོར་དགེ་འདུན་གྱི་ཚོགས་ཆེན་པོས་བསྐོར་བས་ཁྱིམ་པ་རྣམས་ཀྱིས་ཞལ་ཡང་བལྟ་དཀའ་བར་བྱུང་། དེར་ས་པཎ་གྱིས་ཀྱང་མཇལ། དེ་ནས་ཁྲོ་ཕུར་ཕེབས། ཤིང་ཕོ་བྱི་བ་ལོའི་དབྱར་གནས་དེ་ཉིད་དུ་མཛད་དེ་ཚུལ་ཤིང་ལེན་

པ་བརྒྱད་བརྒྱ་བྱུང་། ལྷོ་བྲག་པ་བྱང་ཆུབ་དཔལ་བསྙེན་རྫོགས་གནང་། བརྒྱད་སྟོང་པ་ཨ་བྷ་ཡའི་འགྲེལ་བ་དང་བཅས་པ་དང་སོ་ཐར་དང་མདོ་སྡེ་རྒྱན་གསུངས། དེ་ནས་སྣར་གྱི་སླས་མོ་ཆེར་བྱོན་དེར་ཐུགས་བག་ཕེབས་པས་སྔར་མ་གཟིགས་པས་ཡི་དམ་མང་པོའི་ཞལ་གཟིགས།
སུམ་ཅུ་རྩ་གསུམ་དང་དགའ་ལྡན་པའི་མཆོད་པའི་རྔ་སྒྲ་ལས་ཆོས་ཀྱི་སྒྲ་འབྱུང་བ་གསན། འཇིག་རྟེན་གྱི་ཁམས་ཀྱི་བཀོད་པ་དུས་འཁོར་ནས་ཇི་ལྟར་བཤད་པ་བཞིན་མངོན་སུམ་དུ་གཟིགས་པས་སྔོན་༼མངོན་༽པའི་ལུགས་དེ་མ་དག་པ་ཡིན་ནམ་དགོངས་པ་ན།
སྒྲོལ་མའི་ཞལ་ནས་གདུལ་བྱའི་བློ་དང་བསྟུན་པས་མི་འགལ་ཏེ་སྡེ་པ་བཅོ་བརྒྱད་ལྟ་བུ་ཡིན། ཡང་དག་པར་ན་འཇིག་རྟེན་རང་ཡང་མེད་གསུངས།
གཙང་པོ་བ་བསོད་ནམས་མཛེས་ཀྱིས་མཇལ་ཏེ་བདག་བསྙེན་པར་རྫོགས་ནས་ལྟུང་བ་བྱུང་བ་མ་དྲན་པས། ཚུལ་ཁྲིམས་བསྲུངས་པའི་བདེ་བ་བྱང་ཆུབ་ཏུ་བསྔོ་བར་ཞུས་པས། དབུ་ཞྭ་ཟུལ་གྱིས་ཕུད་ཕྱག་ཐལ་མོ་སྦྱར་ནས།
བསྔོ་རྒྱུ་བཟང་འདི་ལྟ་བུ་རྒྱ་གར་ན་ཡང་དཀོན། ཁོ་བོའི་རྩར་བསྡོད་ལ་མཆོད་གནས་གྱིས་གསུངས་

སྟེ་བསྔོ་བ་གནང་། དེར་བསོད་སྙོམས་འདྲེན་པ་ཤིན་ཏུ་མང་བས་གདན་གཅིག་གི་དུས་སུ་ཆོས་རྗེ་ཉིད་ལ་དྲངས་པའི་གདུགས་ཚོགས་ཀྱིས་དགེ་འདུན་ཉི་བརྒྱའི་འཚོ་བ་སྦྱོར། ཆོས་ཆེ་ཕྲ་མང་དུ་གསུངས་ཤིང་ལམ་རིམ་དང་ཆོས་སྤྱོད་རྒྱས་པ་བརྩམས།
པཎ་ཆུང་རྣམས་ལ་ས་སྡེ་དང་། ཚད་མ་སྡེ་བདུན་དང་། དུས་འཁོར་རྒྱུད་འགྲེལ་གནང་། གླང་ལོའི་དབྱར་གནས་ཀྱང་སླས་མོ་ཆེར་མཛད་དེ་མདོ་རྩ་དང་མེ་ཏོག་ཕྲེང་རྒྱུད་གསུངས།
དགག་དབྱེ་ཐོན་ནས་ཆུ་མིག་རིང་མོར་བྱོན། རིན་ཆེན་ཕྲེང་བ་དང་དཔེ་རྒྱན་གསུངས། རྒྱན་གོང་གནས་སུ་རྡོ་རྗེ་དཔལ་ལ་བསྙེན་རྫོགས་གནང་། དེ་ནས་སྲིན་པོ་རི་པས་སྤྱན་དྲངས་ཏེ། གཞུ་སྙེ་དང་མཚུར་ཕུ་ནས་བརྒྱུད་ལྷ་ས་མཇལ་ནས་སྲིན་པོ་རིར་ཕེབས།
དེར་ཕྱག་ལོ་དགྲ་བཅོམ་གྱིས་ཀྱང་མཇལ་བ་ལ་བྱོན། སྟག་ལོའི་དབྱར་གནས་ཀྱང་སྲིན་པོ་རིར་མཛད་དེ་མངོན་པ་ཀུན་ལས་བཏུས་ཛྙཱ་ན་མི་ཏྲའི་འགྲེལ་པ་དང་བཅས་པ།
སྤྱི་ཆོས་ལ་མྱ་ངན་མེད་ལུང་བསྟན་པ་དང་། ལས་རྒྱ་པ། གཞན་ཡང་བྱམས་ཆོས་ལྔ་དང་རིགས་ཚོགས་རྣམས་གསུངས། སྲིན་པོ་རིའི་གདན་ས་བ་ལ་བྱམས་ཆོས་ཀྱི་ཁྲིད་

རིགས་ཚོགས་ཀྱི་ཁྲིད། སྤྱོད་ཕྱོགས་ཀྱི་ཁྲིད་རྣམས་གནང་། དེ་ནས་ལྷ་ཞི་བ་འོད་ཀྱི་བསམ་ཡས་སུ་སྤྱན་དྲངས་ཏེ་ཆོས་མང་དུ་གསུངས། བསམ་ཡས་ཀྱི་བཀོད་པ་ལ་མཉེས་ཏེ་བི་ཀྲ་མ་ཤྲཱི་ལ་དང་དུས་མཚུངས་སུ་འདུག་གསུངས།
དེར་སངས་རྒྱས་དབོན་སྟོན་གྱིས་མཇལ་ཏེ་རྒྱ་མ་རིན་ཆེན་སྒང་དུ་གདན་དྲངས། སླར་སྲིན་པོ་རིར་ཕེབས། ཆག་ལོ་དགྲ་བཅོམ་གྱིས་གདན་དྲངས་ཏེ་ཐང་པོ་ཆེ་དང་། རིམ་གྱིས་གཉལ་ལྟེའུ་རར་ཕེབས།
ཡོས་ལོའི་དབྱར་གནས་དེ་ཉིད་དུ་མཛད། དགེ་སློང་ཚུལ་ཤིང་ལེན་པ་བདུན་བརྒྱ་བྱུང་། ལོ་པཎ་གཉིས་ཀྱིས་མདོ་སྔགས་ཀྱི་ཆོས་མང་དུ་བསྒྱུར་ཞིང་གསུངས། གསེར་ཕྱེ་འབུམ་པའི་ནུབ་ཀྱི་ཆོས་ཁྲི་ལ་ལོ་པཎ་གཉིས་ག་བཞུགས་ནས་སེམས་བསྐྱེད་དང་ལམ་རིམ་གསུངས།
ཞང་དང་སྐྱལ་བ་ལ་བསྙེན་རྫོགས་གནང་། རྣམ་རྒྱལ་མཆོད་རྟེན་བཞེངས་པས་མེ་ཏོག་གི་ཆར་བབ། དེ་ནས་ཐང་པོ་ཆེར་བྱོན་བསྟན་རྩིས་མཛད། སྤུ་བུ་ངོར་ཡང་ཆོས་གསུངས།
འབྲུག་ལོའི་དབྱར་གནས་ཐང་པོ་ཆེར་མཛད་ནས། འོན་ཟངས་རི་གཡེ་གངས་སར་ནས་སླར་གཉལ་ལྟེའུ་ར་དང་། དེའི་བུ་ལག་རོང་རྩེ་དཀར་ཆུན་དུ་ཐེགས་ཏེ་ཟངས་ཆེན་པ་སོགས་མཁས་བཙུན་

མང་པོ་ལ་ལམ་རིམ་གྱི་ཁྲིད་དང་། མེ་ཏོག་ཕྲེང་རྒྱུད། བརྒྱད་སྟོང་པ། ཐུབ་པ་དགོངས་རྒྱན་གསུངས། ས་ལྷའི་གནས་སུ་སྒྲོལ་མའི་བྲིས་སྐུས་པཎ་ཆེན་ལ་ཆོས་གསུངས། བྱ་ནག་རིན་ཆེན་འོད་སོགས་ལ་སྤྱོད་རྒྱུད་དཀྱིལ་འཁོར་བཅུ་གཉིས་ཀྱི་དབང་གནང་།
ལོ་རོ་མཚོ་སྣ། ལྷོ་བྲག། གྲུ་ཤུལ་རྣམས་ལའང་ལོ་པཎ་གཉིས་ཀ་བྱོན་ཏེ་ཆོས་མང་དུ་གསུངས། སླར་ཡང་ལྟེའུ་ར། ཐང་པོ་ཆེ། སྲིན་པོ་རི། རྒྱ་མ་རིན་ཆེན་སྒང་རྣམས་སུ་རིམ་གྱིས་བྱོན་ཏེ།
སྦྲུལ་ལོའི་དབྱར་གནས་རིན་ཆེན་སྒང་དུ་མཛད། ཆོས་བསྟན་པས་ཕྱིར་མི་ལྡོག་པའི་ས་ཐོབ་པ་བརྒྱད་ཅུ་ལྷག་པ་བྱུང་། ར་སྒྲེང་དུའང་བྱོན། འབྲི་ཁུང་་པས་གདན་འདྲེན་བྱུང་བ་ལ་མ་ཐེགས་པར་ཆོས་སྐྱེས་གནང་།
དེ་ནས་རིམ་གྱིས་གཙང་དུ་བྱོན་ནས་ཉུང་ཆུང་དུ་བཞུགས་པ་ན། ས་སྐྱ་པས་གདན་དྲངས་ཏེ་རྟ་ལོའི་དབྱར་གནས་ས་སྐྱར་མཛད། ཆོས་རྗེ་ས་པཎ་ལ་བསྙེན་རྫོགས་གནང་།
དཀའ་ཆེན་བཞི་སོགས་མང་དུ་གསུངས་ཤིང་། ཁྱད་པར་དུ་དུས་འཁོར་རྒྱུད་འགྲེལ་ཕྲན་དང་བཅས་པ་གནང་། དེ་ནས་ཤངས། འུ་ཡུག། ཉང་རོ་ལ་སོགས་པར་བྱོན། ལུག་ལོའི་དབྱར་གནས་ཤངས་ལུ་

གུ་གདོང་དུ་མཛད། དེ་མོ་ཐན་པ་ཆེ་བས་ཆར་འབེབས་མཛད་པ་ན། ཀླུ་བརྒྱད་དངོས་སུ་འོངས་ནས་ཆར་ཕུལ་ལྷ་བཙུན་གུང་ཐང་པ་ལ་བསྙེན་རྫོགས་གནང་། ཇོ་གདན་སེངྒེ་དཔལ་ལ་ཁྱེད་བོད་ལ་གཏད་པ་མེད། རླུང་རེ་བཟུང་དྲོད་ཨེན་ཙམ་རེ་བྱུང་བ་དང་གྲུབ་ཐོབ་ཏུ་རེ་བར་འདུག་གསུངས།
གཞན་གྱིས་ཕུལ་བའི་ཡོ་བྱད་ཡོད་དོ་ཅོག་ཁྲོ་ཕུའི་བྱམས་ཆེན་ལ་བཏང་། སྤྲེའུ་ལོའི་དབྱར་གནས་ཁྲོ་ཕུར་མཛད། དབྱར་ཟླ་འབྲིང་པོ་ལ་བྱམས་ཆེན་གྱི་རབ་གནས་གནང་ནས་རིམ་གྱིས་མངའ་རིས་སུ་ཐེགས།
བོད་ཀྱི་དགེ་སློང་རྗེས་སུ་འབྲང་བ་རྣམས་གཙང་པོ་བ་དང་། བྱང་རྡོར་རྣམ་གཉིས་ལ་གཏད་ནས་སྟན་གཅིག་པའི་སྡེ་བཙུགས། པུ་ཧྲངས་སུ་ཆོས་ཀྱི་རྒྱལ་པོ་སྟག་ཚའི་བླ་མ་མཛད་ནས་བྱ་ལོའི་དབྱར་གནས་དེ་ཉིད་དུ་མཛད།
དེ་ནས་ཕག་ལོ་ལ་ཁ་ཆེར་ཕེབས་ཏེ་ཐམས་ཅད་མཁྱེན་པའི་བཤེས་གྱིས་གྲུབ་པའི་སྒྲོལ་མ་ལྷ་ཁང་དུ་གཙོ་བོར་བཞུགས་ཏེ། ལོ་བཅུ་དང་ཟླ་བ་དྲུག་གི་བར་དུ་བསྟན་པའི་བྱ་བ་རྒྱ་ཆེར་མཛད་ནས།
དགུ་བཅུ་གོ་དགུ་པ་ཤིང་མོ་བྱའི་ལོ་དགའ་ལྡན་དུ་གཤེགས།

སྤུར་བཞུ་བའི་ཚེ་ནམ་མཁའི་རོལ་མོ་ལས་སིལ་སྙན་བདུན་པ་ཞེས་པའི་ཚིགས་སུ་བཅད་པ་བྱུང་བ་པཎྜི་ཏ་ཕྱེད་དང་ཉིས་བརྒྱས་ཡི་གེར་བཀོད་པ་ཡོད་དོ༎དཔྱད་ལོ་ཙཱ་བ་ཆོས་ཀྱི་བཟང་པོ།པཎ་ཆེན་འདི་ལ་བོད་ཀྱི་སློབ་མ་མང་དུ་བྱོན་པ་ལས།
ཆོས་འདི་པའི་སྲས་ཀྱི་ཐུ་བོ་ནི་དཔྱལ་ཆགས་གསུམ་གྱི། དཔྱལ་ལོ་ཙཱ་བ་ཆོས་ཀྱི་བཟང་པོ་ནི། དཔྱལ་ལོ་ཙཱ་བ་ཀུན་དགའ་རྡོ་རྗེའི་སྲས་ཀུན་དགའ་གྲགས་ལ་སྲས་ལྔ་ཡོད་པའི་བར་བ་ཡིན།
གཞོན་ནུས་དུས་ནས་ལྷ་ལུང་པ་ཇོ་བཟང་ཀྱི་དྲུང་དུ་དཔྱལ་བའི་ཆོས་སྐོར་ལ་སྦྱངས། ཕྱག་ན་རྡོ་རྗེ་བསྒྲུབ་པས་ཞལ་གཟིགས། འབྲིང་མཚམས་པ་ཞང་ལོ་ལས་ལོ་ཙཱ་བསླབས། ཞྭ་ལུའི་ཇོ་བོ་ལས་ལུང་བསྟན་ཐོབ་ནས།
ལྷ་ལུང་པས་ཀྱང་བཀའ་གནང་སྟེ། གྲོགས་མཆོག་དམ་པ་ཆག་ལོ་དགྲ་བཅོམ་དང་ལྷན་ཅིག་རྒྱ་གར་དུ་བྱོན། ཐོག་མར་མ་ཧཱ་བོ་དྷི་ལ་མཆོད་པ་ཕུལ་ཏེ་གསོལ་བ་བཏབ། ཤྲཱི་ན་ལནྡར་པཎ་ཆེན་ཤཱཀྱ་ཤྲཱི་ལས་རབ་ཏུ་བྱུང་།
བྱང་ཆུབ་ཤིང་དྲུང་དུ་ཨཱ་ནནྟཱ་ཀ་ར་ལས་ཐུགས་བསྐྱེད། རྡོ་རྗེ་གདན་དུ་ནིཀྵ་ལངྐ་བདེ་མཆོག་གི་དབང་ཐོབ། པཎ་གྲུབ་དེ་རྣམས་དང་། མུ་ནི་ཤྲཱི། ཀྵི་ཏི་གརྦྷ། ཤྲཱི་ལཱ་

ཀཱ་ར། མ་ཧཱ་ནིརྟི་རྣམས་ལས་སྒྲ་ཚད་སྡེ་སྣོད་རྒྱུད་སྡེ་མཐའ་དག་ལ་སྦྱངས་པས་མཁས་པར་གྱུར། འབར་བའི་ཕུག གོ་སམ་ལ། ཨོ་ཏནྟྲ། ཕུལླ་ཧ་རི། ཀླུ་སྒྲུབ་དང་ནག་པོ་སྤྱོད་པའི་སྒྲུབ་ཁང་རྣམས་སུ་སྒྲུབ་པ་མཛད་པས་འཇིག་རྟེན་དབང་ཕྱུག་གི་ཞལ་གཟིགས།
རྒྱ་གར་ཤར་ནུབ་ཀུན་ཏུ་བྱོན་ཏེ་གནས་ཁྱད་པར་ཅན་རྣམས་མཇལ། རྡོ་རྗེ་གདན་དུ་སྟོན་པའི་ཚེམས་ལ་མཆོད་པ་ཕུལ། ན་ལནྡར་གཎྡི་བརྡུངས་ཏེ་ཆོས་སྟོན་ལན་ལྔ་མཛད།
ལོ་བཅུ་གཉིས་བཞུགས་ནས་མཐར་གྲུབ་ཐོབ་ནིཥྐ་ལངྐ་སྤྱན་དྲངས་ནས་བོད་དུ་བྱོན། དམ་ཁའི་གནས་དང་གསེར་གདིངས་སུ་བཞུགས་ནས་དབང་གཞུང་མན་ངག་གིས་འགྲོ་ཕན་ཆེ་བར་མཛད། དབེན་གནས་ཐར་པ་གླིང་དུ་གཙོ་བོར་བཞུགས་པ་ན།
པཎ་ཆེན་ཤཱཀྱ་ཤྲཱི་བྱོན་པ་མཇལ་ནས་ནཱ་རོ་པའི་བརྟག་གཉིས་འགྲེལ་ཆེན་གསན་ཅིང་བསྒྱུར། དེའི་མན་ངག་ཀྱང་གསན་ཏེ་སྦྱོར་དྲུག་རིན་པོ་ཆེའི་སྒྲོམ་གྱི་ལྡེ་མིག་མཛད།
སྦྱོར་དྲུག་རྡོ་རྗེ་ཚིག་གི་སྙིང་པོ་བསྡུས་པའང་བསྒྱུར། བདེ་དགྱེས་ཕག་མོ་གསང་འདུས་གཤེད་དམར་

རྣམས་ཀྱི་ཞལ་གཟིགས། གླང་ལོ་སྟོན་འབྲིང་གི་ཚེས་དྲུག་ལ་གཤེགས་སོ༎ དེ་ལ་དེ་ཉིད་ཀྱི་དབོན་པོ་དཔྱལ་ཨ་མོ་གྷས་སྦྱོར་དྲུག་གི་གདམས་པ་གསན་ཏེ་ཀུན་མཁྱེན་ཆོས་སྐུ་འོད་ཟེར་ལ་གནང་བ་ནས་རིམ་པར་བརྒྱུད་པ་བྱུང་ལ།
ཡང་ཨ་མོ་གྷ་ནས། དཔལ་གཞོན་ནུ་ཡེ་ཤེས། ཐར་ལོ། བུ་སྟོན་ཞབས་ནས་རིམ་པར་བརྒྱུད་པ་བྱུང་ངོ་༎དཔྱལ་ཆོས་བཟང་གི་སློབ་མ་གཉལ་པ་ཧྲུལ་པོ་ཞེས་པས་སྒྲོམ་ལྡེའི་འགྲེལ་པ་མཛད་དེ།
རིམ་པར་བརྒྱུད་ནས། ཐམས་ཅད་མཁྱེན་པ་འགོས་ལོ་ཙཱ་བ། སྤྲུལ་པའི་སྐུ་ཞྭ་དམར་ཅོད་པན་འཛིན་པའི་ཞལ་སྔར་བདག་གིས་ནོད་དོ༎ཆག་ལོ་དགྲ་བཅོམ་པ།ཆག་ལོ་ཙཱ་བ་དགྲ་བཅོམ་པ་ནི། ཆག་ཡོན་ཏན་རིན་ཆེན་གྱི་སྲས་ཆེ་བ།
ཤིང་ཕོ་ཁྱི་ལ་འཁྲུངས། གྲོ་ལུང་པ་ཆེན་པོའི་སློབ་མ་ཆག་རིན་ཚུལ་ལས་རབ་ཏུ་བྱུང་། ཉི་ཤུ་པ་ལ་མདོ་སྡེ་ཕུག་ཏུ་སྟོང་འདུལ་གྱི་བརྒྱུད་པ་མཁན་ཆེན་ཤུད་ཕུ་བ་དར་མ་བརྩོན་འགྲུས་ལ་བསྙེན་པར་རྫོགས།
སྟེང་པ་ལོ་ཙཱ་བ་ལས་ལོ་ཙཱ་དང་དུས་འཁོར་བསླབས། བོད་དུ་བླ་མ་བཅོ་ལྔ་བསྟེན། ཆོས་ཕལ་ཆེ་བ་མཁྱེན།

ཁརྤས་ཎིས་ལུང་བསྟན་ནས་རྒྱ་གར་ལ་བྱོན། གངྒཱའི་འགྲམ་དུ་ཤི་སྐྱིད་ཀྱི་ཇག་པ་བྱུང་ཡང་བདེ་བར་རྡོ་རྗེ་གདན་དུ་བྱོན། ཉིན་རེ་བཞིན་གསེར་གྱིས་ཉོས་པའི་མེ་ཏོག་གི་ཕྲེང་བ་ཟུང་འཐོར་བས་མ་ཧཱ་བོ་དྷིའི་སྙན་གོང་གཉིས་སུ་ངེས་བར་ཆགས།
ཤཱཀྱ་ཤྲཱི། བུདྡྷ་ཤྲཱི། མཻ་ཏྲི་ཙནྟྲ། ནིཥྐ་ལངྐ། ཤྲཱི་ལཱ་ཀཱ་ར། ཨཱ་ནནྟཱ་ཀཱ་ར་གུཔྟ། དེ་ཝ་ཤྲཱི། ཀརྣ་ཊ་པ། ཨ་མོ་གྷ་སྟེ་པཎ་ཆེན་དགུའི་ཞབས་བསྟེན་པས་ཡོངས་སུ་རྫོགས་པའི་པཎྜི་ཏར་གྱུར།
ཚད་པས་བསྙུང་པ་ན་སྒྲོལ་མས་དངོས་སུ་ཁྲུས་གསོལ་པས་དེངས་ཤིང་ཏིང་ངེ་འཛིན་གྱི་སྒོ་དུ་མ་འཁྲུངས། རྒྱ་གར་གྱི་རྟེན་རང་བྱུང་བརྒྱད་ཅུ་ཡང་གཟིགས། ན་ལནྡར་བོད་མཆོག་གི་ཞལ་གཟིགས་ཏེ་ལྷན་ཅིག་སྐྱེས་པའི་ཡེ་ཤེས་མངོན་དུ་གྱུར།
ཞེ་བདུན་པ་ལ་བལ་ཡུལ་ནས་པཎྜི་ཏ་བུདྡྷ་ཤྲཱི་གདན་དྲངས་ཏེ་ལྕགས་མོ་བྱ་ལ་ལོ་པཎ་གཉིས་ཀྱིས་ཆུ་མིག་མགུར་མོ། འཕན་ཡུལ་རྒྱལ།
ལྷས། ཐང་པོ་ཆེ་ལ་སོགས་པའི་གནས་རྣམས་སུ་བཞུགས་ཏེ་ཆོས་གསུངས། དེ་ནས་གཉལ་ལྟེའུ་རར་ཕེབས་ནས་མཁས་བཙུན་མང་པོ་ལ་རྒྱལ་བའི་ལམ་འཇུག་

མངོན་རྟོགས་རྒྱན་པཎ་ཆེན་ཉིད་ཀྱི་འགྲེལ་པ་དང་བཅས་པ། དུས་འཁོར་གསང་འདུས་བདེ་དགྱེས་སོགས་གཞུང་གདམས་ངག་དང་བཅས་པ་པཎྜི་ཏས་རྒྱ་སྐད་དང་། ལོ་ཙཱ་བས་བོད་དུ་གསུངས། པཎ་ཆེན་ལ་གསེར་སྲང་སུམ་བརྒྱས་གཙོས་པའི་འབུལ་ནོད་རྒྱ་ཆེན་པོ་མཛད་པས་ཤིན་ཏུ་དགྱེས།
ཆུ་ཕོ་ཁྱིའི་སྟོན་གཉལ་ནས་སྟག་ནས་པཎ་ཆེན་བལ་ཡུལ་དུ་མ་ཕེབས་བར་གྱི་ཞབས་ཏོག་མཛད་ཅིང་ཡར་ལམ་ཆུ་མིག་རིང་མོར་བསྟན་རྩིས་མཛད། ང་གསུམ་པ་ལ་པཎ་ཆེན་ཤཱཀྱ་ཤྲཱི་སྲིན་པོ་རི་ནས་བསུས་ཏེ་ཐང་པོ་ཆེ་དང་ལྟེའུ་ར་སོགས་སུ་གདན་དྲངས།
པཎ་ཆེན་དེ་ཉིད་དང་། རཏྣ་ཤྲཱི་དང་། ཐམས་ཅད་མཁྱེན་པའི་དཔལ་བཟང་པོ་རྣམས་ལས་གཞུང་མང་པོའི་འགྱུར་མཛད།
སྟན་གཅིག་ཆོས་གོས་གསུམ་པ་དབུ་རག་ཞབས་རྗེན་རྡོ་རྗེའི་སྐྱིལ་དཀྲུང་སོགས་སྦྱངས་པའི་ཡོན་ཏན་དང་ལྡན། ཚུལ་ཁྲིམས་ཀྱི་དྲི་ངད་ཀྱིས་ས་རྒྱང་པོར་ཁྱབ། པཎྜི་ཏ་དྷརྨ་ཤྲཱི་སོགས་རྒྱ་གར་བའི་སློབ་མ་མཁས་པའང་མང་དུ་བྱུང་།
རེ་བཞི་པ་མེ་མོ་གླང་ལ་ལྟེའུ་རར་སྤྲུལ་བའི་སྐུའི་བཀོད་པ་བསྡུས་སོ༎ དེ་ཉིད་ལ་ཆག་ལོ་ཙཱ་

བ་ཆོས་རྗེ་དཔལ་གྱིས་སྦྱོར་དྲུག་གི་ཁྲིད་གསན་ཏོ༎ཆོས་རྗེ་ས་སྐྱ་པཎྜི་ཏ།ཆོས་རྗེ་ས་སྐྱ་པཎྜི་ཏ་ནི། སྐྱེ་བ་ཉི་ཤུ་ལྔར་འཇམ་དཔལ་གྱིས་རྗེས་སུ་བཟུང་བས་མཁྱེན་རབས་འགྲན་ཟླ་དང་བྲལ། བཅོ་ལྔ་པ་ལ་རྗེ་བཙུན་ཆེན་པོ་ལས་ཡབ་མེས་ཀྱི་ཆོས་ཐམས་ཅད་ཐུགས་སུ་ཆུད།
མནལ་ལམ་དུ་དབྱིག་གཉེན་མཇལ་བས་མངོན་པ་བསླབ་མ་དགོས་པར་མཁྱེན། ཉེར་གསུམ་པ་ལ་ཆུ་མིག་རིང་མོར་པཎ་ཆེན་ཤྲཱི་དང་མཇལ། པཎ་ཆེན་དབུས་སུ་བྱོན་གྱི་བར།
བལ་པོ་སངྒྷ་ཤྲཱི་དང་། སུ་ག་ཏ་ཤྲཱི་ས་སྐྱར་སྤྱན་དྲངས་ནས་སྒྲ་ཚད་སྙན་ངག་སྡེབ་སྦྱོར་མངོན་བརྗོད་ཟློས་གར་སོགས་གསན་ཅིང་། སྔར་མ་འགྱུར་བའི་རྣལ་འབྱོར་གྱི་རྒྱུད་གསུམ་ལ་གཅིག་འགྱུར་མཛད།
པཎ་ཆེན་ཡར་ཕེབས་ནས། ཉེར་དགུ་པ་ལ་པཎ་ཆེན་གྱིས་མཁན་པོ། སྤྱི་པོ་ལྷས་པས་ལས་སློབ། དོན་མོ་རི་པས་གསང་སྟོན་མཛད་དེ་བསྙེན་པར་རྫོགས། པཎ་ཆེན་ལ་རྣམ་འགྲེལ་སོགས་དཀའ་ཆེན་བཞི།
དུས་འཁོར་རྒྱུད་འགྲེལ་ཆ་ལག་དང་བཅས་པ་གསང་འདུས་འཕགས་སྐོར། ཡེ་ཤེས་ཞབས་ལུགས།

བོད་མཆོག་རྣམས་ཀྱི་དབང་གཞུང་བཤད་མན་ངག་དང་བཅས་པ། ཁྱད་པར་སྦྱོར་དྲུག་སྲོག་རྩོལ་སྙན་རྒྱུད་གསན། ཡོངས་སུ་རྫོགས་པའི་པཎྜི་ཏར་གྱུར། ཡི་དམ་གྱི་ལྷ་མང་པོའི་ཞལ་གཟིགས། སྐྱི་རོང་དུ་འཕྲོག་བྱེད་དགའ་བོ་སོགས་མུ་སྟེགས་ཀྱི་སྟོན་པ་དྲུག་བཏུལ།
མཁས་པའི་གྲགས་པས་འཕགས་ཡུལ་དང་རྒྱ་ནག་ཚུན་ཁྱབ། བསྟན་བཅོས་མང་དུ་བརྩམས་ཏེ་བསྟན་པ་ཆེས་གསལ་བར་མཛད། བོ་དོང་རིན་པོ་ཆེ་སོགས་གདུལ་བྱ་མང་པོ་ལ་འཇམ་པའི་དབྱངས་དངོས་སུ་བསྟན།
གསང་བའི་གནས་བལྟར་མི་མངོན། དབུ་གཙུག་ཏོར་དང་ལྡན། མཛོད་སྤུ་དུང་ལྟར་འཁྱིལ། རེ་གསུམ་པ་ལ་རྒྱལ་བུ་གོ་ཏན་གྱིས་གདན་དྲངས་ནས་གོང་དུ་བྱོན། སྤྲུལ་པའི་སྡེར་བཞུགས་ནས་རྒྱ་མཚོའི་མཐའ་ཚུན་ཐུབ་པའི་བསྟན་པས་ཁྱབ་པར་མཛད།
རྗེ་བཙུན་གྲགས་པ། བི་རཱུ་པ། ནག་པོ་སྤྱོད་པ་གསུམ་གྱིས་མངོན་པར་དགའ་བའི་ཞིང་དུ་རྒྱལ་བ་དྲི་མ་མེད་པའི་དཔལ་ཞེས་སུ་འཚང་རྒྱ་བར་ལུང་བསྟན།
བདུན་ཅུ་པ་ལ་ངོ་མཚར་བའི་ལྟས་དང་བཅས་ཏེ་གཤེགས་སོ༎

དེས་སྲོག་རྩོལ་རྡོ་རྗེའི་སྙན་རྒྱུད་རྒྱུས་པ་གཞོན་ནུ་སེངྒེ་ལ་གནང་། དེས་དོལ་པོ་ཡེ་ཤེས་མགོན་པོ། དེས་ཀུན་སྤངས་ཆེན་པོ་ལ་གནང་སྟེ། དེས་སྲོག་རྩོལ་གྱི་མན་ངག་འདི་ཉིད་ལ་གཙོ་བོར་མཛད་དོ༎༦༽ཆག་ལུགས།ཆག་ལོ་ཙཱ་བ་ཆོས་རྗེ་དཔལ།དྲུག་པ་ཆག་ལུགས་ནི།
རྗེ་སྒྲ་བསྒྱུར་གྱི་རྒྱལ་པོ་ཆག་ལོ་ཙཱ་བ་ཆོས་རྗེ་དཔལ་ཞེས་གྲགས་པ་འདིས། རྒྱ་གར་གྱི་པཎ་ཆེན་རྣམས་ལ་གསན་པ་སྟེ། དེ་ནི་གཉལ་སྨད་ཆག་གྲོང་དུ་ཆག་ལོ་ཙཱ་བ་དགྲ་བཅོམ་པའི་གཅུང་པོ་སློབ་དཔོན་དར་མ་འབྱུང་གནས་དང་།
ཡུམ་ངོ་རྗེ་མོ་ཆོས་འབུམ་སྐྱིད་ཀྱི་སྲས་སུ་ས་ཕོ་རྟ་ལ་འཁྲུངས། དབུ་གདུགས་ལྟར་མཛེས་པ། སྤྱན་མཐོན་ མཐིང་། ཚེམས་དཀར་མཉམ་བཞི་བཅུ་ཚང་བ།
ལྗགས་སྲབ་ཡངས། སྐུ་འཚམ་ཞིང་མཛེས་པ། ཚངས་པའི་དབྱངས་དང་ལྡན་པ། དགུང་ལོ་བདུན་ནས་ལྟེའུ་རར་ཁུ་བོ་ཆོས་རྗེ་ལོ་ཙཱ་བ་དགྲ་བཅོམ་པའི་དྲུང་དུ། རྒྱ་བོད་ཀྱི་ཡི་གེ་འདྲི་ཀློག་དང་།
པི་ཝ་རྟ་དང་བཀས་བཅད་དང་། བྲི་ཐིག་བསླབས། བཅུ་གཅིག་ནས་ཉི་ཤུའི་བར་ཞབས་དྲུང་རྟག་ཏུ་བསྟེན། བཅུ་གསུམ་པ་དགེ་བསྙེན། བཅོ་ལྔ་ལ་དགེ་ཚུལ་མཛད་

ཅིང་། སྡོམ་འབྱུང་དང་ཀུན་རིག་གི་དབང་དང་སེམས་བསྐྱེད། སྔགས་མཚན་ཉིད་ཐེག་པ་ཆེ་ཆུང་གི་གདམས་པ་མང་པོ་དང་ཁྱད་པར་སྦྱོར་དྲུག་གསན། ལོ་ཙཱ་མཁས་པར་མཁྱེན། བཅུ་གཅིག་པ་ལ། པཎ་ཆེན་ཤཱཀྱ་ཤྲཱི་ལྟེའུ་རར་བྱོན་པ་ལ།
སེམས་བསྐྱེད། རྡོ་རྗེ་རྣལ་འབྱོར་མའི་བྱིན་བརླབས། ལམ་རིམ་དང་། པཎ་ཆེན་ཐམས་ཅད་མཁྱེན་པའི་དཔལ་ལ་ཐུབ་པ་དགོངས་རྒྱན་གསན། བཅོ་ལྔ་པ་ལ་བཀྲ་ཤིས་ལྷུན་པོར་མི་གཡོ་བའི་ཞལ་གཟིགས།
ཉི་ཤུ་པ་ལ་མོན་འགར་སྡོང་པོ་རྩའི་གཙུག་ལག་ཁང་དུ། ཆག་ལོ་གོང་མས་མཁན་པོ། དགེ་རྒྱས་པ་སྟག་འདུལ་བ་འཛིན་པ་ལས་སློབ། འགར་ལྷ་སྡིངས་པས་གསང་སྟོན་མཛད་དེ་བསྙེན་པར་རྫོགས། ཉེར་གཅིག་པ་ལ་ཆོས་རྗེ་གོང་མ་སྐུ་ཡར་བའི་ཞལ་ཆེམས་ལྟར་རྡོ་རྗེ་གདན་མ་མཐོང་བར་དུ་ལྡོག་རི་ཞེས་དབུ་བསྙུང་བཞེས་ནས་བལ་ཡུལ་དུ་བྱོན།
པཎ་ཆེན་རཏྣ་རཀྵི་ཏ་འཕགས་པ་ཤིང་ཀུན་ན་རྟེན་འགའི་རབ་གནས་མཛད་ཁར་ཕེབས་པས་མཉེས་ནས་བོད་ངོ་མཚར་ཆེ་གསུངས།
དེར་ལོ་གཅིག་བཞུགས་ནས་ཁམས་པ་སྟོན་གྲགས་སོགས་དྲུག་དང་ལྷན་ཅིག་ཏུ་རྡོ་རྗེ་ཕྲེང་བ་ལ་སོགས་པའི་དབང་

མང་པོ་དང་། བདེ་དགྱེས་གསང་གསུམ་སོགས་ཀྱི་གདམས་པ་གསན། ཉེར་གཉིས་པ་ལ་མངའ་རིས་ངང་གཙང་དུ་བྱོན། ལྷ་བཙུན་གུང་ཐང་པ་མགོན་པོ་དཔལ། འཛང་ཡོན་ཏན་ཤེས་རབ། ས་སྐྱ་པཎྜི་ཏ། ཁྲོ་ཕུ་ལོ་ཙཱ་བ། མྱང་སྟོད་ལོ་ཙཱ་བ།
གོ་ལུང་པ་ནམ་མཁའ་རྒྱལ་མཚན། ཡོལ་སྟོན་པདྨ་རྒྱལ་མཚན། སྣར་ཐང་པ་གྲོ་ཆེན་པོ། མཆིམས་བློ་བརྟན། དགའ་བ་གདོང་པ་དབྱར་ཉི་མ་ཀོ་བྲག་པ། འཇད་པ་རིན་ཆེན་གྲགས། ཡོལ་བ་པ་ལ་སོགས་པའི་ཞལ་སྔར།
ལོ་བཞིའི་བར་དུ་སྔགས་མཚན་ཉིད་ཐེག་པ་ཆེ་ཆུང་གི་ཆོས་དཔག་ཏུ་མེད་པ་གསན། ཁྱད་པར་དུ་ཡོལ་སྟོན་པ་ལ་རྩིས་དང་སྦྱོར་དྲུག་དང་། དྲོ་ཆུང་ཟེར་སྒོམ་ལའང་སྦྱོར་དྲུག་གསན། ཉེར་ལྔ་པ་ལ་བལ་ཡུལ་དུ་བྱོན་ནས།
དྷརྨ་དྷ་ཏུ་བི་ཧ་རར་པཎ་ཆེན་རྡོ་རྗེ་གདན་པ་རེ་ཝེནྡའི་སྤྱན་སྔར་ལོ་གཅིག་བཞུགས་ཏེ་འདུས་པ་དང་དུས་འཁོར་ལ་སོགས་པའི་དབང་བསྐུར་བཅུ་གསུམ་དང་། འདུས་པ་གཤེད་སྐོར་བདེ་དགྱེས་དུས་འཁོར་སྒྱུ་ཐོད་གདན་བཞི་ཡོ་ག་སོགས་ཀྱི་གཞུང་བཤད་མན་ངག་གསན།
ཉེར་དྲུག་པ་ལ་རྒྱ་གར་དུ་བྱོན། རྡོ་རྗེ་གདན་སོགས་གནས་

ཆེན་རྣམས་མཇལ། ན་ལེནྡྲར་པཎ་ཆེན་གནས་བརྟན་རཱ་ཧུ་ལ་ཤྲཱི་བྷ་དྲ་གཙོ་བོར་བསྟེན་ནས། ཀ་ལཱ་པ་འདུལ་བ་ཏིང་ངེ་འཛིན་རྒྱལ་པོ། དུས་འཁོར་བདེ་དགྱེས་གསང་འདུས་སོགས་གསན། མ་ག་དྷ་རྒྱལ་པོའི་ཁབ་ཏུ་པཎ་ཆེན་ཡ་ཤོ་མི་ཏྲ་ལ་སྒྲ་རྩིས་སྨན་དཔྱད།
ཟློས་གར། གྲུབ་སྙིང་སྐོར་གསན། རྡོ་རྗེ་གདན་དུ་བསྐོར་བ་མཛད་པའི་སྐབས་སུ་རྒྱལ་བ་ཤཱཀྱ་ཐུབ་པའི་གཡས་གཡོན་ཏུ་བྱམས་པ་འཇམ་དབྱངས་ཞུགས་པའི་ཞལ་གཟིགས།
དེ་གསུམ་ཞལ་འཛུམ་པའི་འོད་བཀྱེ་བས་ཕྱོགས་བཅུའི་སངས་རྒྱས་ཀྱི་ཞིང་དཔག་ཏུ་མེད་པ་གཟིགས། རྡོ་རྗེ་གདན་གྱི་ཤར་སྒོའི་འགྲམ་གྱི་ཀླུ་སྒྲུབ་ཀྱི་སྒོམ་ཁང་དུ་འཕགས་པ་ཡབ་སྲས་དང་བིར་ཝ་པས་དབང་བསྐུར་བྱིན་གྱིས་བརླབས།
རྒྱ་གར་དུ་ལོ་གཉིས་བཞུགས་ནས། ཉེར་བརྒྱད་པ་ལ་ཏི་ར་ཧུ་ཏིར་བསྙུན་དྲག་པོས་འཛིན་དུས་ཡེ་ཤེས་མགོན་པོ་ཕྱག་བཞི་པས་བོད་ཀྱི་ཇོ་སྲས་ཀྱི་རྣམ་པར་སྤྲུལ་ནས་བསྙུང་གཡོག་བྱས་ཏེ་བསྙུང་དེངས།
དེ་ནས་བལ་ཡུལ་དུ་ཕེབས་ཏེ། པཎ་ཆེན་རེ་ཝེནྟྲ་པ་ལ་སྔར་གསན་པའི་ངག་ཐོར་དང་སླར་ཡང་གཞུང་གདམས་ངག་མང་དུ་གསན། རངྒ་ཎ་བི་ཧ་རར་

བིཀྲ་མ་ཤཱི་ལཱའི་ཆོས་དཔོན་པཎ་ཆེན་ཛི་ན་རཀྵི་ཏ་དང་། སྠི་བི་ཧ་རར་བི་བྷཱུ་ཏི་ཙནྟྲ་དང་། མ་ཎི་ཀ་ཤྲཱི་ཛྙཱ་ན་དང་། དྷརྨ་ཤྲཱི་དང་། མ་ནོ་ར་ཐ་གུཔྟ་དང་། གཽ་ཏ་མ་ཤྲཱི་ཛྙཱ་ན་རྣམས་ལས། རིག་པའི་གནས་ལྔ་སྡེ་སྣོད་གསུམ་རྒྱུད་སྡེ་བཞིའི་གཞུང་བཤད་དབང་གདམས་ངག་མང་དུ་གསན་ཁྱད་པར་དུ།
ཛི་ན་རཀྵི་ཏ་ལ་དུས་འཁོར་རྒྱུད་འགྲེལ་གསན་ཅིང་འགྱུར་ཡང་མཛད། བི་བྷཱུ་ཏི་ལ་རྒྱུད་བཤད་དང་། ལྷག་པར་ཤ་ཝ་ར་ལུགས་ཀྱི་སྦྱོར་དྲུག་གསན།
སོ་གསུམ་པ་ལ་མང་ཡུལ་གུང་ཐང་དུ་ནག་ཚོའི་གདན་ས་ཡང་ཐོག་དང་། ཧ་རི་མན་ད་སོགས་མ་དང་འདྲ་བའི་བུ་བཞི་ལ་སོགས་པ་གནས་གཞི་བརྒྱད་ཅུ་ཐམ་པ་རྣམས་སུ་ལོ་བཞི་བཞུགས།
གློ་བོ་ལོ་ཙཱ་བ་དང་གཡག་སྡེ་ལོ་ཙཱ་བ་དང་། གོ་ལུང་པ་མདོ་སྡེ་དཔལ་རྒྱལ་མཚན་དང་། གཡུང་ཕུག་པ་རྒྱལ་མཚན་དགེ་བ་སོགས་སྡེ་སྣོད་འཛིན་པ་མང་བོ་ལ། འཕགས་སྐོར་བདེ་དགྱེས་དུས་འཁོར་གཤེད་སྐོར་སོགས་གནང་།
ས་སྐྱ་པཎྜི་ཏས་རྗེ་འདིའི་མཚན་བརྗོད་འགྲེལ་པ་བདུད་རྩི་ཐིགས་པའི་གཞི་འགྱུར་གཟིགས་པས་ཤིན་ཏུ་

མཉེས་ཏེ། ལོ་ཙཱ་བ་རིན་ཆེན་བཟང་པོའི་རྟིང་ལ་ཁྱེད་ལས་མཁས་པ་མ་བྱུང་ངེས་པ་ཡིན། ང་ཡང་རྒྱ་གར་དུ་མ་བཏང་པས་ཡབ་མེས་གོང་མ་རྣམས་སྐུ་དྲིན་ཆེ་ལ་ཆུང་དུ་བྱུང་གསུངས་ནས་རྣམ་པ་ཀུན་ཏུ་བསྔགས་པ་ཆེར་མཛད་པས་མཁས་པའི་གྲགས་པས་ཧོར་ཡུལ་ཚུན་ཁྱབ།
འཕགས་པ་རིན་པོ་ཆེས་ཀྱང་རིག་པའི་གནས་འགའ་ཞིག་གསན། སོ་བདུན་པ་ལ་ལམ་དུའང་དགེ་བའི་བཤེས་གཉེན་དང་སྐྱེ་བོ་མང་པོའི་དོན་མཛད་ཅིང་ལྟེའུ་རར་ཕེབས།
ཕན་ཕྱིན་ཨ་བྷ་ཡ་ལུགས་དང་སྤྱོད་ཕྱོགས་དང་། ཏིང་ངེ་འཛིན་རྒྱལ་པོ་དང་། འཕགས་སྐོར་བདེ་དགྱེས་རྣམས་དུས་ཆོས་སུ་གནང་ཞིང་། གཞན་ཡང་དུས་འཁོར་སོགས་བཤད་གྲྭ་དང་། དགོན་གདང་ཞེས་པར་ཐུགས་དམ་སྐྱོང་ཞིང་།
རིམ་ལྔ་དང་སྦྱོར་དྲུག་གི་ཁྲིད་གྲྭ་བཙུགས། གཞི་འགྱུར་དང་འགྱུར་བཅོས་མང་པོ་མཛད་དེ་འགྲོ་ཕན་ཆེ་བར་མཛད་དོ༎ དེ་ནས་ལོ་གཉིས་ན་ཁྲ་འབྲུག་ཏུ་ཆོས་འཁོར་བསྐོར་ཏེ་མཁས་བཙུན་དཔག་མེད་འདུས།
དེ་ནས་བསམ་ཡང་སུ་ལྷ་བཀྲ་ཤིས་ལྔ་པོས་སྦྱིན་བདག་བྱས་ཆོས་འཁོར་བསྐོར། ལྷ་སར་ཇོ་བོ་རིན་པོ་ཆེ་ལ་དཀར་མེ་གསེར་ཆབ་

འབུལ་བ་ལ་ཐེགས་པའི་ལམ་དུ་པཎ་ཆེན་དཱ་ན་ཤཱི་ལ་ཡར་ཀླུངས་སྟག་ཚལ་དུ་མཇལ་བས་ཁྱོད་རྒྱ་གར་དུ་ཕྱིན་པས་མཁས་པ་ཆེན་པོའི་ཆེན་པོར་འདུག ང་བོད་དུ་བསྡད་པས་བ་ལང་དུ་སོང་ཞེས་བསྔགས་པ་མཛད། ཆོས་ཀྱི་རྒྱལ་པོ་འཕགས་པ་དང་།
ཧོར་རྒྱལ་པོ་གོ་སེ་ལ་ཡོན་མཆོད་ཀྱིས་དཔོན་ཤི་ཤ་ཐ་སྤྱན་འདྲེན་དུ་བཏང་བྱུང་ནའང་མ་བྱོན། སླར་ལྟེའུ་རར་བཞུགས་པའི་སྐབས་སུ་དཔོན་ཨེ་ལེབ་གན་དང་འཇུར་ན་གཉིས་ལ་འཇའ་སོ་བསྐུར་ནས་སྤྱན་འདྲེན་དུ་བྱུང་བས་བྱང་སྙིང་འབྲུ་གསུམ་བར་དུ་བྱོན།
དེ་ནས་ཞབས་བསྙུང་སྟེ། དཔོན་ཟིན་ཤེས་རབ་སྐྱབས་ལ་རྣམ་ཐར་ཡི་གེར་བཀོད་ནས་གནང་ནས་གཉལ་དུ་བྱོན། ཉེ་གནས་གཞོན་ནུ་རྒྱལ་མཚན་གོང་དུ་བཏང་པ་ལ་འཇའ་སྭ་དངུལ་ཡིག་སྦྱིལ་བ་དང་བཅས་པ་གནང་།
ང་ལྔ་པ་ལ་བཀྲ་ཤིས་སྒོ་མང་ཞེས་པ་བཏབ། དེར་རིམ་ལྔ་དང་སྦྱོར་དྲུག་སྒྲུབ་གྲྭ་བཙུགས་པས་ཐུགས་དམ་སྒོམ་སྡེར་གྲགས། རེ་གཅིག་པ་ལ་ཐང་པོ་ཆེར་བཅོམ་ལྡན་རལ་གྲིས་ཐོག་དྲངས་མཁས་བཙུན་མང་པོ་ལ་འཕགས་སྐོར་སོགས་སྔགས་མཚན་ཉིད་ཀྱི་ཆོས་མང་དུ་གསུངས།
ཐང་དུ་བླ་བྲང་བརྩིགས། བྱིང་ཨོ་དཀར་བྲག་ཏུའང་ཐུགས་དམ་མཛད། གདན་ས་ཐེལ་

དུ་བཅུ་གཉིས་རིན་པོ་ཆེས་སྤྱན་དྲངས་བསྐུར་བསྟི་ཆེར་མཛད། རལ་གུད་དུའང་ཆོས་གསུངས། ཡར་ཀླུངས་སུ་ལོ་ལྔ་བཞུགས། དེའི་ཚེ་ཧོར་རྒྱལ་པོ་ཡོན་མཆོད་ཀྱི་བཀའ་ལུང་བཞིན་ཆུ་མོ་ཕག་ལོ་ལ་ཆུ་མིག་ཏུ་ཆོས་འཁོར་བཙུགས་པའི་ཚོགས་དཔོན་ལ་གདན་འདྲེན་བྱུང་བས་ཐེགས།
བཅོམ་ལྡན་རིགས་པའི་རལ་གྲི། ཆུ་མིག་པ་ཆེན་པོ། ཤར་པ་རྡོ་རྗེ་འོད་ཟེར། ཡེ་ཤེས་རྒྱལ་མཚན། དུས་འཁོར་བ་ཡེ་ཤེས་རིན་ཆེན་སོགས་དགེ་བའི་བཤེས་གཉེན་ཁྲི་ཕྲག་མང་པོ་ལ་སོ་སོའི་སྐལ་བ་བཞིན་ཆོས་གསུངས།
ཆོས་རྒྱལ་འཕགས་པའི་བཀའ་བཞིན་དཔོན་ཆེན་ཤཱཀྱ་བཟང་པོས་ས་སྐྱར་གདན་དྲངས། ཚོགས་དུང་བཏགས་སྟེ་དགེ་འདུན་འདུས་པ་རྒྱ་མཚོ་ལ་ཆོས་གསུངས་དུས་འཁོར་རྒྱུད་འགྲེལ་གྱི་བཤད་པ་ཡང་གནང་།
རེ་བདུན་པ་ལ་ལྟེའུ་རར་ཕེབས་ནས་མཁས་བཙུན་དཔག་མེད་འདུས་པ་ལ་ཆོས་འཁོར་ཟླ་མེད་པ་བསྐོར། བྲིན་ལྷས་སུ་ཤངས་པ་ཚུལ་ཤེས་གཙོས་པའི་རྡོ་རྗེ་སློབ་མ་མང་པོ་ལ་རྡོ་རྗེ་ཕྲེང་བའི་དབང་གནང་།
ཤིང་ཕོ་བྱི་བ་ལོའི་མགོའི་ཟླ་བའི་ཚེས་དགུའི་ཉིན་ཁྲོ་བོ་བཅུའི་ཞལ་གཟིགས། ཚེས་བཅུའི་ཉིན་ས་གཡོ་བ་དང་བཅས་པའི་ཆོ་འཕྲུལ་བསྟན་

ཏེ་ཞི་བར་གཤེགས། བླ་བྲང་གི་སྟེང་དུ་འཇའ་ཁ་དོག་ལྔ་པ་རྣམ་པར་བཀྲ་བ་ཀུན་གྱིས་མཐོང་། ལྷའི་སྤོས་དང་སིལ་སྙན་འཁྲོལ་བ་བྱུང་ཞིང་། རྒྱལ་ཟླའི་ཚེས་བཅོ་ལྔ་ལ་གདུང་བཞུ་བ་འདུ་བའི་རྩེ་ལ་འཇའ་གདུགས་ཕུབ་པ་ལྟ་བུ་ནུབ་ཕྱོགས་ལ་འགྲོ་བ་བྱུང་།
ལྷའི་མེ་ཏོག་དཀར་པོ་དཀར་ཡོལ་ལྟ་བུའི་ཆར་བབ། ཞག་གསུམ་གྱི་བར་དུ་ཆབ་རོམ་ཐམས་ཅད་ཞུ། གདུང་ལས་དཔལ་གཤིན་རྗེ་གཤེད་དམར་པོ་དང་། རིགས་ལྔའི་ཕྱག་མཚན་སོགས་བྱོན།
དགེ་བཤེས་གུར་དང་སྟོན་པའི་ཆོས་སྐྱབས་གཉིས་བལ་པོར་བཏང་སྟེ། བལ་པོའི་བཟོ་བོ་ཉང་རོ་ཧི་ཞེས་པས་ནང་རྟེན་བྱང་ཆུབ་ཆེན་པོ་བཞེངས་ནས་གདན་དྲངས། ལྟེའུ་རའི་གཙུག་ལག་ཁང་དུ་བཞུགས་སུ་བཅུག
ཕྱི་རྟེན་མཆོད་རྟེན་བཞེངས་ཏེ་ཆར་ཆེ་ལོ་ལེགས་པས་བཀྲ་ཤིས་ཆར་འབབས་སུ་གྲགས། བཅོམ་ལྡན་རིག་རལ་གྱིས་དུས་འཁོར་འདི་ན། ཟླ་བ་ཤར་དུ་འགྲོ་བ་དང་། རྒྱ་ནག་བོད་ཀྱི་བྱང་ན་ཡོད་པ་སོགས་དངོན་སུམ་དང་འགལ་བ་མང་དུ་ཡོད་ཅེས་སྨྲ་བ་ལ།
ཕྱིས་ཆོས་རྗེ་ལོ་ཙཱ་བ་ལ་རྒྱུད་འགྲེལ་གསན་པས་མཆོག་ཏུ་དུས་འཁོར་ལ་མོས་ཤིང་མཁས་པར་གྱུར། སློབ་མའི་ཚོགས་ལའང་

ལན་དུ་མར་གསུངས། གོ་ལུང་པ་མདོ་སྡེ་དཔལ་རྒྱལ་མཚན་གྱིས་ཆོས་རྗེ་མངའ་རིས་ན་བཞུགས་པའི་སྐབས་སུ་དབང་རྒྱུད་འགྲེལ་མན་ངག་དང་བཅས་པ་གསན་ཅིང་སྦྱངས། རྩིས་ལ་ཤིན་ཏུ་མཁས་སླད་མར་ཤོང་ལོངས་སྐུ་མཆེད།
གོ་ལུང་པ་གཞོན་ནུ་དཔལ། གྲུབ་ཆེན་ཨུ་རྒྱན་པ་སོགས་ལ་གསུངས་སོ༎གཙང་པ་དབང་ཕྱུག་ཤེས་རབ།ལོ་ཙཱ་བ་ཆེན་པོའི་ཐུགས་སྲས་མཁན་ཆེན་གཙང་པ་ནི་གཙང་ནགས་ཕུག་པ། མཚན་དབང་ཕྱུག་ཤེས་རབ། ནགས་ཕུག་པ་ཆེན་པོ་དང་།
ཁྱད་པར་དུ་ལོ་ཙཱ་བ་འདི་ཉིད་ཀྱི་ཞབས་ལ་གཏུགས་པས། སྒྲ་ཚད་དང་སྡེ་སྣོད་མཐའ་དག་ལ་མཁས། རྒྱུད་སྡེ་རྒྱ་མཚོ་ལ་དབང་འབྱོར། དུས་འཁོར་གྱི་དབང་རྒྱུད་བཤད་མན་ངག་རྣམས་ཀྱང་གསན་ཅིང་མཁས་པར་མཁྱེན།
ཆག་ལོ་ལས་བསྙེན་པར་རྫོགས། ཚུལ་ཁྲིམས་ཀྱི་དྲིས་ཀུན་ཏུ་ཁྱབ། ལོ་ཙཱ་བའི་གདན་སར་བཞུགས་ཏེ་འཕྲིན་ལས་བསྐྱངས་སོ༎དབོན་བསྟན་འཛིན་དཔལ་བཟང་པོ།དེ་ལ་ཆག་ལོའི་དབོན་པོ་བསྟན་འཛིན་དཔལ་བཟང་པོས་གསན་ཏེ།
དེ་ནི་ཆག་ལོའི་གཅུང་སློབ་དཔོན་ཇོ་ཡེས་ཀྱི་སྲས་སུ་འཁྲུངས། མཁན་ཆེན་གཙང་པ་ལས་བསྙེན་པར་རྫོགས། ཆག་ལུགས་ཀྱི་ཆོས་རྣམས་

མཁས་པར་མཁྱེན། གྲུབ་ཆེན་ཨུ་རྒྱན་པ་ལ་དུས་འཁོར་རྒྱུད་བཤད་དབང་མན་ངག་དང་བཅས་པ་གསན། ལྟེའུ་རའི་གདན་སར་འགྲོ་ཕན་ཆེར་མཛད་དོ༎ དེ་ནས་དེ་ཉིད་ཀྱི་དབོན་པོ་ཆག་རིན་ཆེན་འབྱུང་གནས་དཔལ་བཟང་པོ།
རྗེ་བཙུན་དཔལ་ཆེན་བཟང་པོ། ཆོས་རྗེ་ཡེ་ཤེས་དཔལ་བཟང་པོ་ཡབ་སྲས་ཏེ་རྒྱུད་འགྲེལ་གྱི་ལུང་རྒྱུད་དོ༎ ཆག་ལོ། ཤངས་པ་ཚུལ་ཤེ། བླ་བྲང་བ་གཞོན་ནུ་རྒྱལ་མཚན། བླ་བྲང་པ་བློ་གྲོས་དཔལ། བླ་བྲང་བ་བཟང་པོ་དཔལ།
དཔལ་ཆེན་བཟང་པོ། ཡེ་ཤེས་དཔལ་བཟང་པོ་དབང་རྒྱུད་དོ༎ ཆག་ལོ། གྲུམ་སྟོན་ཤེས་རབ་དཔལ། གྲུབ་ཐོབ་ལེགས་ལྡན་འོད། དཔལ་ཆེན་བཟང་པོ། ཡེ་ཤེས་དཔལ་བཟང་པོ་སྟེ་ཁྲིད་ཀྱི་རྒྱུད་པའོ༎
ཡང་ཆག་ལོ། བླ་བྲང་བ་ཆེན་པོ། བླ་བྲང་བ་བློ་གྲོས་དཔལ། བླ་བྲང་བ་བཟང་པོ་དཔལ། དཔལ་ཆེན་བཟང་པོ། ཡེ་ཤེས་དཔལ་བཟང་པོ། རྒྱལ་སྲས་བློ་བཟང་དཔལ་འབྱོར་བ་སྟེ་མཚན་བརྗོད་ཀྱི་འགྲེལ་བ་བདུད་རྩི་ཐིགས་པའི་བརྒྱུད་པའོ༎༧༽ཤ་ཝར་དབང་ཕྱུག་གི་མན་ངག་ལུགས།གྲུབ་ཆེན་ཤ་ཝར་དབང་ཕྱུགབདུན་པ་ཤ་ཝར་དབང་ཕྱུག་གི་མན་ངག་ལུགས་ཁྱད་པར་དུ་བཤད་པ་ལ།
རྡོ་རྗེ་འཆང་ངམ་སྤྱན་

རས་གཟིགས་ལ་གྲུབ་ཆེན་ཤ་ཝར་དབང་ཕྱུག་གིས་གསན་ཏེ། འདི་ནི་གྲོང་ཁྱེར་ཏེ་ཏེའི་གར་མཁན་ལོ་ཀི་དང་གུ་ན་གཉིས་ཀྱི་བུ་ཚ་རིགས་ངན་གླུ་གར་གྱིས་འཚོ་བའི་མིང་སྲིང་གསུམ་ཡོད་པ། སློབ་དཔོན་ཀླུ་སྒྲུབ་བྷཾ་ག་ལའི་རི་བོ་ན་བཞུགས་པ་ལ་སློང་དུ་ཕྱིན་པས།
རིགས་ངན་ལ་རྣམ་རྟོག་མ་མཛད་པར་ནང་དུ་བོས་ཁ་ཟས་མང་པོ་བྱིན་པ་དང་དད་པ་ཐོབ་སྟེ་བྱང་སེམས་བློ་གྲོས་རིན་ཆེན་གྱི་སྐུའི་རས་བྲིས་མཐོང་ནས་འདི་ཅི་ལགས་ཞུས་པས།
བྱང་སེམས་ལྷའི་བུ་ཐ་མལ་པས་མི་མཐོང་བ་ཞིག་ཡིན་གསུངས། བདག་ཅག་ལ་བསྟན་པར་ཞུ་ཞུས་པས། སྤྱི་གཙུག་ན་ཡོད་ཀྱིས་ལྟོས་གསུང་། དེ་མཐོང་བའི་མི་གཅིག་ཞུ་ཞུས་པས། འཁོར་ལོ་སྡོམ་པའི་དཀྱིལ་འཁོར་དུ་བཅུག་ནས་དབང་བསྐུར་རྒྱུད་བཤད་གདམས་པ་གནང་།
དེ་དག་གིས་ཀྱང་ཉམས་སུ་བླངས་པས་རྒྱུད་དག་ནས་བྱང་སེམས་ཀྱི་ཞལ་མཐོང་སྟེ། བྲམ་ཟེ་ཆེན་པོའི་དོ་ཧ་གླུར་བླངས་ནས་གར་བྱས་མཆོད་པ་ཕུལ་བས།
ཁྱོད་ཀྱིས་དེའི་དོན་ཤེས་སམ་གསུངས། མི་ཤེས་པས་ཞུ་ཞུས་པས། རྒྱུད་བྱིན་གྱིས་བརླབས་ཏེ་དོ་ཧའི་སྙིང་པོ་དོན་གྱི་དགོངས་པ་བསྟན་པས་དེ་ཉིད་དུ་དེ་

ཁོ་ན་ཉིད་ཀྱི་རྟོག་པ་ཐོབ་པོ། དེར་བྱང་ཆུབ་སེམས་དཔས་རིགས་ཀྱི་བུ་ཁྱོད་ལྷོ་ཕྱོགས་ལྡོང་ངར་གྱི་སྟོན་པ་ཤ་ཝ་ར་དབང་ཕྱུག་བྱ་བ་ཡིན་པས། འདིར་མ་བསྡོད་པར་རྔོན་པའི་ཆས་སུ་ཞུགས་ལ་ལྷོ་ཕྱོགས་དཔལ་གྱི་རི་སེམས་ངལ་གསོ་བའི་རི།
ཡིད་ཕམ་པར་བྱེད་པའི་རི་ལ་སོང་ལ་དབང་པོ་ཡང་རབ་རྣམས་ཀྱི་དོན་གྱིས་ཤིག་ཅེས་ལུང་བསྟན་པ་བཞིན། དེ་རྣམས་ཀྱིས་ཀྱང་དེ་བཞིན་དུ་བྱས་པས་ཕྱག་རྒྱ་ཆེན་པོ་མཆོག་གི་དངོས་གྲུབ་བརྙེས་ཏེ་དེང་སང་གི་བར་དུ་ཡང་བཞུགས་སོ༎
འདིས་མ་རིག་མུན་པའི་ནགས་ཚལ་དུ། གཟུང་འཛིན་གཉིས་ཀྱི་རི་དྭགས་རྒྱུ། ཐབས་ཤེས་གཉིས་ཀྱི་གཞུ་བརྡུངས་ནས། སྙིང་པོ་དོན་གྱི་མདའ་གཅིག་འཕངས།
འཆི་ནི་རྣམ་པར་རྟོག་པ་འཆི། ཤ་ནི་གཉིས་སུ་མེད་པར་ཟོས། རོ་ནི་བདེ་བ་ཆེན་པོར་མྱོང་། འབྲས་བུ་ཕྱག་རྒྱ་ཆེན་པོ་ཐོབ། ཅེས་གླུ་བླངས་སོ༎ འདི་ལ་བླ་མ་རྡོ་རྗེ་གདན་པས་ཀྱང་། གར་མཁན་དཔལ་གྱི་རི་ལ་བཞུགས།
ལྕམ་སྲིང་གཉིས་ཀྱིས་དངོས་གྲུབ་བརྙེས། ཤ་ཝ་ར་ཞེས་བྱ་བ་ཡི། བླ་མ་དེ་ལ་ཕྱག་འཚལ་ལོ༎ ཞེས་བསྟོད་དོ༎པཎ་ཆེན་བི་བྷཱུ་ཏི་ཙནྟྲ།དེ་ལ་པཎ་ཆེན་བི་བྷཱུ་ཏི་ཙནྟྲས་གསན་ཏེ་

དེ་ནི་རྒྱ་གར་ཤར་ཕྱོགས་བ་རེནྟྲ་པ། སྒོས་ཛ་གདྷ་ལ་པ་ཡིན། རིགས་རྒྱལ་རིགས། མང་པོས་བཀུར་བའི་སྡེ་ལས་རབ་ཏུ་བྱུང་རིག་པའི་གནས་ལྔ་མཁྱེན། ཐེག་པ་ཆེ་ཆུང་གི་ཆོས་མ་ལུས་པ་ལ་སྦྱངས། ཁྱད་པར་དུ་གསང་སྔགས་ལ་མཁས།
བི་ཁྱ་ཏ་དེ་བ་དང་། ཤཱཀྱ་ཤྲཱི་དང་། ཆོས་འབངས་ལས་དུས་འཁོར་གྱི་དབང་རྒྱུད་བཤད་མན་ངག་དང་བཅས་པ་གསན་ཅིང་མཁས་པར་མཁྱེན་ནས་རྒྱད་འགྲེལ་གྱི་མཚན་མཛད། ཐོག་མར་འཇམ་དབྱངས་དང་།
ཕྱིས་བདེ་མཆོག་དང་དུས་འཁོར་ལ་སོགས་པ་ཡི་དམ་གྱི་ལྷ་མང་པོའི་ཞལ་མཇལ། ཤཱཀྱ་ཤྲཱིའི་ཕྱག་ཕྱིར་བོད་དུ་བྱོན། སྲིན་པོ་རིར་བདེ་མཆོག་གི་སྐུ་བཞེངས། རྒྱ་གར་དུ་ཐེགས་ནས་སླར་ཡང་བོད་དུ་ཕེབས།
སྡོམ་གསུམ་འོད་ཕྲེང་མཛད། བོད་སྐད་ལ་ཤིན་ཏུ་བྱང་བས་འབྲིང་མཚམས་རྒྱ་བཏགས་གནས་སུ་ཉི་མ་དཔལ་ཡེ་ཤེས་ཀྱི་བརྗེད་བྱང་ལ་སོགས་པ་རང་འགྱུར་མང་པོ་བསྒྱུར། འགྲོ་ཕན་ཆེ་བར་མཛད་ནས་བལ་པོར་བྱོན་ཏེ།
ཡམ་བུའི་སྠཾ་བི་ཧ་ར་ཀ་བའི་གཙུག་ལག་ཁང་ན་བཞུགས་པའི་ཚེ། རྒྱ་གར་གྱི་རྣལ་འབྱོར་པ་རྦ་བ་ལ་ཀྲྀཥྣ་ས་རིའི་རྭ་དུང་བཅུག་པ། དེའི་ལྤགས་པའི་སྨད་དཀྲིས་

ཅན་རས་ཀྱི་འགའ་ཕྱར་བ་རྣ་བས་པ་ལང་ཚོ་དར་ལ་བབ་པ་ཞིག་བྱོན་ནས། འདིར་ཞག་འགའ་བསྡོད་པ་མིན་གསུངས། དེར་སྒྲ་སློབ་པའི་བྲང་ཁང་གཅིག་ཏུ་བཞུགས་སུ་བཅུག་པས་སྒྲ་སློབ་པ་བ་དེ་རྣམས་ན་རེ། རྣལ་འབྱོར་བ་འདི་ངོ་མཚར་ཅན་ཅིག་འོད་ཟེར་བླ་མས་སྤྱན་དྲངས་ཏེ།
ཆོས་ཀྱི་གསུང་གླེང་བྱས་པས། གང་བྲིས་པ་ཐམས་ཅད་ཐོགས་པ་མེད་པར་བྱུང་བས། ཤ་ཝ་ར་ཡིན་པར་དགོངས་ཏེ་ཡིན་ནམ་ཞུས་པས་མིན་གསུངས་པ་དང་། ཚོགས་ཀྱི་འཁོར་དང་མཎྜལ་ཕུལ་ཏེ།
མདོ་རྒྱུད་ཐམས་ཅད་ཀྱི་བཅུད་བསྡུས་པའི་སྙིང་པོ་ཅིག་ཞུ་ཞེས་གསོལ་བས། སྦྱོར་བ་ཡན་ལག་དྲུག་གི་མན་ངག་འདི་གནང་ནས་ང་འགྲོ་གསུངས། གར་གཤེགས་ཞུས་པས། ནུབ་ཕྱོགས་ཁ་ཆེར་འགྲོ་ལན་ཅན་གྱི་གདུལ་བྱ་ཡོད།
དེ་ནས་དཔལ་གྱི་རི་ལ་འགྲོ་གསུངས་ནས་གཤེགས་ཏེ། ལར་སྠཾ་བི་ཧ་རར་ཞག་ཉི་ཤུ་རྩ་གཉིས་བཞུགས་སྐད་དོ༎ པཎ་ཆེན་གྱིས་ཀྱང་བསྒོམས་པས་དངོས་གྲུབ་བརྙེས་ནས་གཞུང་ཆུང་ཡི་གེར་བཏབ།
དེའི་དུས་འཁོར་བཤད་བཀའ་དང་ཁྱད་པར་མན་ངག་གི་བཀའ་འདི་དར་བ་

ཅིག་བྱ། ལྷག་པར་བོད་དུ་ཕན་ཐོགས་ཆེར་བར་འོང་བ་དགོངས་ནས། བོད་ཀྱི་བྱ་བྲལ་བ་རྣམས་ལ། བོད་ན་དགེ་བའི་བཤེས་གཉེན་སུ་ཆེ་དྲིས་པས། ཀོ་བྲག་པ་གྲགས་པ་ཆེ་བར་གསན་ནས། ཀོ་བྲག་པ་ལ་ངས་བོད་ན་དགེ་བའི་བཤེས་གཉེན་སྙན་པ་དང་གྲགས་པ་སུ་ཆེ་མཉེན་ཤིང་དྲིས་པས་ཀོ་བྲག་པ་ཁྱེད་གྲུབ་ཐོབ་ཀྱི་གྲགས་པ་ཆེ་བར་འདུག
ངེད་ལ་དུས་ཀྱི་འཁོར་ལོའི་དབང་བཤད། ཁྱད་པར་མན་ངག་གི་བཀའ་མཆོག་ཏུ་གྱུར་པ་ཡོད་པས་སྦྱིན་གྱི་ཁྱེད་བལ་པོར་ཐག་རིང་བ་ལ་མ་རྩོག་པར་ཤོག་འགྲོ་ཕན་ཆེར་འབྱུང་གསུངས་བའི་གསུང་ཤོག་དང་།
དེའི་རྟེན་དུ་ཐུབ་པའི་རྡོ་སྐུ་མཛད་པ་བརྒྱད་ཀྱིས་བསྐོར་བ་གཅིག བལ་པོ་ལུགས་ཀྱི་ཟ་འོག་ཡུག་གཅིག
ཀ་རའི་གླང་པོ་ཆེ་གཅིག་རྣམས་པཎ་ཆུང་གཅིག་ལ་བཀུར་ཏེ་ཀོ་བྲག་པ་གླང་གོར་ན་བཞུགས་པའི་སར་སྐྱེལ་དུ་བཏང་བྱུང་བས། ཀོ་བྲག་པས། བླ་མ་པཎ་ཆེན་གྱི་གསུང་ཤོག་གནང་སྦྱིན་དང་བཅས་པ་ཐུགས་ལ་བཏགས།
ངེད་གཅིག་པུ་བལ་པོར་འོངས་པས་སེམས་ཅན་ལ་ཕན་ཐོགས་ཆེ་རྒྱུ་མི་འཆི། བླ་མ་པཎ་ཆེན་ཉིད་བོད་དུ་བྱོན་ན། དགེ་བའི་བཤེས་གཉེན་གཞན་ཕན་

ཅན་མང་པོ་ལ་ཕན་ཐོགས་ཆེ་བར་མཆི་བས། ཅིས་ཀྱང་བོད་དུ་བྱོན་པ་ཅིག་ཐུགས་ལ་འདོགས་པར་ཞུ་ཞེས་པའི་ཞུ་ཡིག་དང་། ཡི་གེའི་རྟེན་དུ་པཎ་ཆེན་ལ་བེར་ཐུལ་བཟང་བ་གཅིག པཎ་ཆུང་རྣམས་ལ་བོད་ཀྱི་ན་བཟའ་བཟང་བ་རེ་རེ།
ཚུར་ལ་འབྱོན་པའི་ཆས་ཀ་དང་བཅས་པ་མི་བདུན་ལ་བཀུར་ཏེ་པཎ་ཆེན་གདན་འདྲེན་དུ་སྠཾ་བི་ཧ་རར་བཏང་ངོ་༎ དེ་ནས་པཎ་ཆེན་འབྱོན་གྱི་ཡོད་ཅེས་པ་གཏམ་སླབ་བྱུང་བ་དང་། ཀོ་བྲག་པས་སྐྱི་རོང་ཐུག་བསུ་བ་ལ་བྱོན།
ཕྱོགས་ཐམས་ཅད་དུའང་པཎ་ཆེན་འབྱོན་གྱི་ཡོད་ཅེས་པའི་གྲགས་པ་སྒྲོག་ཏུ་བཏང་། པཎ་ཆེན་རླངས་འཁོར་དུ་ཕེབས་པ་དང་། བོད་ཀྱི་དགེ་བའི་བཤེས་གཉེན་མང་པོ་ཡང་འདུས། དེ་རྣམས་ལ་དུས་འཁོར་གྱི་དབང་རྒྱུད་བཤད་ཁྲིད་དང་བཅས་པ་གནང་།
ཁྱད་པར་དུ་ཀོ་བྲག་པ། དཔྱལ་ཨ་མོ་གྷ། ཉོག་པོ་ཆོས་ལྡན། ལྷོ་པ་ཚུལ་གཞོན། མར་སྟོན་གཡང་འབར། གཡུང་ཕུག་པ་རྒྱལ་མཚན་དགེ་བ། གཉལ་བ་མི་མཉམ་བཟང་པོ་སྟེ་སློབ་མ་དམ་པ་བདུན་པ་སྦྱོར་དྲུག་གི་གདམས་པ་རྫོགས་པར་གནང་།
མི་མཉམ་

བཟང་པོས་དཔེ་མེད་འཚོའི་སྦྱོར་དྲུག་བསྒྱུར། གླང་གོར་དུ་དུས་འཁོར་གྱི་བཀའ་རྫོགས་པ་གསུམ་མཛད་པའི་རྗེས་སུ། པཎ་ཆེན་ལ་བསྙུང་དྲག་པོ་ཅིག་བྱུང་བ་ལ་ཀོ་བྲག་པས་གེགས་སེལ་མཛད་པས། པཎ་ཆེན་མཉེས་ཏེ་ཀོ་བྲག་པ་ལ་ཡང་པཎ་ཆེན་གྱིས་ཆོས་གསན།
ལར་པཎ་ཆེན་གྱིས་བོད་དུ་ལན་གསུམ་བྱོན་པའི་ཐ་མ་ཡིན། དེ་རེས་ཀྱང་སྲིན་པོ་ར་ཡན་ཆད་དུ་བྱོན་ཏེ། གཙང་རོང་དུ་རྗེ་བཙུན་རྒྭ་ལོ་དང་། གཙང་སྟོད་དུ་ཀུན་མཁྱེན་ཆོས་སྐུ་བ་ལ་སྦྱོར་དྲུག་གནང་།
རྒྱུས་པ་གཞོན་སེང་དང་ཞ་སྒོམ་རིན་སེང་ལ་ཡེ་ཤེས་སྤྱན་སྒྲུབ་སོགས་གདམས་པ་མང་པོ་གནང་། ཁྲིད་ཀྱི་སྒོ་ནས་གཞན་ཕན་ཆེ་བར་མཛད་དེ་སློབ་མ་གྲུབ་ཐོབ་མང་དུ་བྱོན།
པཎ་ཆེན་སླར་རྒྱ་གར་ལ་ཐེགས་ཏེ་གཉིས་སུ་མེད་པའི་ཡེ་ཤེས་ཀྱི་སྐུ་གྲུབ་པོ།།གྲུབ་ཐོབ་ཀོ་བྲག་པ།སློབ་མའི་ཐུབ་པོ་གྲུབ་ཐོབ་དུམ་བུ་ཀོ་བྲག་པ་ནི། ཡུལ་དིང་རི། ཡབ་ལྡོང་རྒྱལ་གཡུང་དང་།
ཡུམ་སྟོད་མོ་རྗེ་ལ་གཉིས་ཀྱི་སྲས་སུ་ཆུ་ཕོ་སྟག་ལ་སྐུ་བལྟམས། བྲིས་ཀློག་རྩོལ་མེད་དུ་མཁྱེན། སེ་མིག་པ་ལས་དགེ་བསྙེན་མཛད། པཎ་ཆེན་

ཤཱཀྱ་ཤྲཱི་ལ་བློ་སྦྱོང་གསན། གྲུམ་དུ་བླ་མ་རྡོ་རྗེ་དཔལ་བ་ལ་རིག་འཛིན་བཅུ་གསན། གཉོས་སངས་རྒྱས་རིན་ཆེན་ལ། ལམ་འབྲས་གསན། གྱང་རིམ་དང་ཀོང་མོའི་རི་ལ་བསྒོམས་པས་རྟོགས་པ་འཁྲུངས། པཎ་ཆེན་རཏྣ་རཀྵི་ཏ་ལ་བདེ་མཆོག་གི་དབང་གསན།
དེ་ནས་ལ་ཕྱི་སོགས་སུ་བཞུགས། ཉེར་དགུ་པ་ལ་ཆོས་རྗེ་སྐོས། ཕྱ་རུ་འདུལ་འཛིན། སློབ་དཔོན་ལོ་རྣམས་ལ་མཁན་སློབ་ཞུས་ནས་དགེ་སློང་ཆིག་རྫོགས་མཛད། མཚན་བསོད་ནམས་རྒྱལ་མཚན་དུ་གསོལ།
དེ་ནས་ཏི་སེར་བྱོན་ལོ་ལྔ་བཞུགས་དུས་གྲུབ་པ་བརྙེས། རྡོ་རྗེ་ལུས་ཀྱི་གནས་ལུགས་ཇི་ལྟ་བ་བཞིན་དུ་གཟིགས་པས་གེགས་སེལ་ལ་མཆོག་ཏུ་མཁས། མ་ཕང་གི་ཀླུས་ཆུའི་དངོས་གྲུབ་ཕུལ།
ཕྱིས་མྱང་སྟོད་ཀོ་བྲག་གི་དགོན་པ་བཏབ་པས་ས་སྐམ་པོ་ལ་ཆུ་མིག་རྡོལ། ཀོ་བྲག་པ་ཞེས་གྲགས། མཁས་བཙུན་ཐམས་ཅད་ཀྱིས་ཀྱང་ཞབས་ལ་གཏུགས། ཆོས་ལའང་འདི་མི་མཁྱེན་བྱ་བ་མེད། བལ་པོ་ནས་བི་བྷཱུ་ཏི་ཙནྡྲ་དིང་རིར་སྤྱན་དྲངས།
སྦྱོར་དྲུག་གི་གདམས་པ་གསན། འགྲོ་དོན་རྒྱ་ཆེར་མཛད་ནས་

བརྒྱད་ཅུ་པ་ལྕགས་མོ་བྱ་ལ་མཁའ་སྤྱོད་དུ་གཤེགས་སོ༎འདིའི་སློབ་མ། ལོ་ཙཱ་བ་དཔྱལ་ཁྲོ་ཆག་གསུམ་ལྷ་བཙུན་གུང་ཐང་པ། མཆིམས་ནམ་མཁའ་གྲགས། དབྱར་ཉི་མ། འཇམ་གསར་བ། རྒྱང་རོ་གཞོན་རིན། མངའ་རིས་དགྲ་བཅོམ།
ཉི་མ་དབྲལ་ནག ཡང་དགོན་པ། དྲན་སྟོན་ཤེར་སེང་། གཙང་སོ་བ། འོལ་གོང་པ་སོགས་མང་དུ་བྱུང་བ་ལས་སྦྱོར་དྲུག་གི་བརྒྱུད་པ་འཛིན་པ་ནི་གྲུབ་ཆེན་གོ་ལུང་པ་གཞོན་དཔལ་ལོ༎དཔྱལ་ཨ་མོ་གྷ།དཔྱལ་ཨ་མོ་གྷ་ནི།
དཔྱལ་ཆོས་བཟང་གི་གཅེན་པོ་སློབ་དཔོན་བ་སྟག་དང་། ཡུམ་བཀྲ་ཤིས་དགེ་ལ་སྲས་གསུམ་བྱུང་བའི་ཆེ་བ་ཡིན། མཚན་ཀུན་དགའ་སྙིང་པོར་བཏགས། དགུང་ལོ་དགུ་པ་ལ་གྲུབ་ཐོབ་ནིཥྐ་ལངྐ་ལ་ཀྱཻ་རྡོར་གྱི་དབང་ཞུས་དུས་དེ་ཉིད་རྡོ་རྗེ་འཆང་དངོས་སུ་གཟིགས།
དེ་དང་ཁུ་བོ་དཔྱལ་ཆོས་བཟང་གཉིས་ལ་བདེ་དགྱེས་གཤིན་རྗེ་གཤེད་ལ་སོགས་པའི་ཆོས་མང་དུ་གསན། བཅུ་བདུན་པ་ལ་རབ་ཏུ་བྱུང་། མཚན་ཨ་མོ་གྷ་ཤྲཱི་བྷ་དྲ་དོན་ཡོད་དཔལ་བཟང་པོར་བཏགས།
པཎ་ཆེན་ཤཱཀྱ་ཤྲཱི་དང་། ཆུ་མིག་ལུང་པ་དམར་ཅེ་དང་། ཀོ་བྲག་པ་

སོགས་ལས་སྔགས་མཚན་ཉིད་གཞུང་གདམས་ངག་མང་དུ་གསན། ཁྱད་པར་དུ་པཎ་ཆེན་བི་བྷཱུ་ཏི་ཙནྡྲ་རྒྱ་བཏགས་ནས་ཐར་པར་སྤྱན་དྲངས། སྐད་གཉིས་ཡི་གེ་དང་བཅས་པ་ལེགས་པར་བསླབས། ཆོས་མང་དུ་གསན། ཕྱིས་པཎ་ཆེན་ཀོ་བྲག་པས་གདན་དྲངས་པའི་ཚེ་སྦྱོར་དྲུག་ལུགས་གཉིས་རྫོགས་པར་གསན་ཅིང་བསྒོམས་པས་གྲུབ་པ་བརྙེས།
ཐར་པའི་གདན་སར་གདུལ་བྱ་དཔག་ཏུ་མེད་པ་སྨིན་གྲོལ་ལ་བཀོད་ནས། རེ་བརྒྱད་པ་ལ་རྗེ་བཙུན་སེངྒེ་སྒྲས་ལུང་བསྟན་པ་ལྟར་འཇིག་རྟེན་གྱི་ཁམས་པདྨོ་ཅན་དུ་གཤེགས་པས་པདྨོ་ཅན་པ་ཞེས་གྲགས་སོ༎དེ་ལ་ཐར་པའི་མཁན་ཆེན་དཔལ་གཞོན་ནུ་ཡེ་ཤེས་ཀྱིས་ཆོས་བུམ་པ་གང་བྱོར་གསན།
དེ་ལ་ཐར་ལོས་གསན་ཏོ༎ཉེག་པོ་ཆོས་ལྡན།ཉེག་པོ་ཆོས་ལྡན་ནི་འཁྲུངས་ཡུལ་ལྷོ་པ།
སྤྱིར་བླ་མ་མང་པོ་ལས་སྡེ་སྣོད་ལ་ལེགས་པར་སྦྱངས། ཁྱད་པར་སེ་མོ་ཆེ་པ་དང་འཇམ་གསར་པ་ཡུན་རིང་དུ་བསྟེན་ནས་དུས་འཁོར་འབྲོ་ལུགས་མཁས་པར་མཁྱེན།
བི་བྷཱུ་ཏི་ལ་ཁྲིད་གསན་ཅིང་བསྒོམས་པས་རྫོགས་རིམ་གྱི་ལྷ་གྲུབ་པོ༎ལྷོ་གོ་ལུང་པ་གཞོན་ནུ་དཔལ།

ལྷོ་གོ་ལུང་པ་གཞོན་ནུ་དཔལ་ནི། ཉེག་པོ་ཆོས་ལྡན་ལ་དུས་འཁོར་འབྲོ་ལུགས། གོ་ལུང་པ་མདོ་སྡེ་དཔལ་རྒྱལ་མཚན་ལ་ཆག་ལུགས། ལོ་མཆོག་པ་ལའང་གསན་ཅིང་སྦྱངས་པས་དུས་འཁོར་ལ་མཆོག་ཏུ་མཁས། ཀོ་བྲག་པ་དང་།
གཡུང་ཕྱུག་པ་དང་། ཉེག་པོ་ཆོས་ལྡན་གསུམ་ལ་སྦྱོར་དྲུག་ལུགས་གཉིས་པོ་གསན་པས་ཉམས་རྟོགས་མཐར་ཕྱིན་ནས་མཁའ་སྤྱོད་དུ་གཤེགས་སོ༎ཐར་ལོ་ཙཱ་བ་ཉི་མ་རྒྱལ་མཚན།དེ་ལ་ཐར་པ་ལོ་ཙཱ་བ་ཉི་མ་རྒྱལ་མཚན་དཔལ་བཟང་པོས་གསན་ཏེ།
དེ་ནི་དགེ་སློང་ངུར་སྨྲིག་འཛིན་པ་ཆེན་པོ། གངས་ཅན་གྱི་བླ་མ་རྣམས་ལས་སྡེ་སྣོད་དང་རྒྱུད་སྡེ་མང་དུ་གསན་ཅིང་སྦྱངས། རོང་པ་ཤེར་སེང་ལ་དུས་འཁོར་རྭ་ལུགས་དང་།
གོ་ལུང་པ་ལ་འབྲོ་ལུགས་ཀྱི་དབང་རྒྱུད་བཤད་མན་ངག་དང་། ཁྱད་པར་དུ་དཔེ་མེད་འཚོ་དང་ཤ་ཝ་རའི་གདམས་པ་འདི་གཙོ་བོར་གསན། དཔལ་གཞོན་ནུ་ཡེ་ཤེས་ལ་དུས་འཁོར་གྱི་མན་ངག་དཔྱལ་ལུགས་དང་། ཤོང་བློ་བརྟན་ལ་ཡང་གསན་པ་ཆེར་མཛད།
བལ་པོར་ལོ་བཅུ་གཉིས་སུ་སྦྱངས། རྒྱ་གར་

དུ་ལན་འགའ་བྱོན་ཏེ། བི་བྷཱུ་ཏིའི་སློབ་མ་བི་ཛ་ཡ་རཀྵི་ཏ། གཽ་ཏ་མ་ཤྲཱི། སུ་རུ་ཥོཏྟ་མ། རཏྣ་ཤྲཱི་སོགས་པཎ་གྲུབ་དུ་མ་བསྟེན་ནས་རིག་པའི་གནས་ལྔ་ལ་སྦྱངས་པས་པཎྜི་ཏ་ཆེན་པོར་གྱུར། ཁྱད་པར་དུ་བི་ཛ་ཡ་རཀྵི་ཏ་དང་རྒྱ་གར་ནུབ་ཕྱོགས་མ་ལ་བའི་གྲུབ་ཐོབ་གོ་སི་པ་ལ་དུས་འཁོར་གྱི་གདམས་པ་མང་དུ་མནོས།
བལ་པོར་བཞུགས་དུས་ཤིང་ཀུན་གྱི་ནགས་གསེབ་ཏུ་སྐྱོ་བསངས་ལ་བྱོན་པས་ཤིང་དྲུང་ཞིག་ན་གྲུབ་ཆེན་ཨ་ཙ་ལ་ནཱ་ཐཱ་སྤྲེའུ་མང་པོ་འདུས་པའི་རྣ་བར་གླིང་བུ་བཙུགས་ཏེ་འབུད་ཀྱིན་འདུག་པ་ལ་སྒྲ་རིངས་ཀྱི་གདམས་པ་གསན།
པཎྜི་ཏ་ཨཱ་ནནྟ་ཤྲཱི་བོད་དུ་སྤྱན་དྲངས་ཏེ་རིའི་ཀུན་དགའ་སོགས་མདོ་བཅུ་གསུམ་བསྒྱུར་ཞིང་།
གཞན་ཡང་གཞི་འགྱུར་དང་འགྱུར་བཅོས་མང་པོ་མཛད། ཕྱི་ནང་གི་རྒྱུད་སྡེའི་དགོངས་པ་ཐུགས་སུ་ཆུད་ཅིང་སྦྱོར་དྲུག་ལ་རྩེ་གཅིག་ཏུ་བསྒོམས་པས། འཆི་འཕོ་བ་དང་སྐྱེ་བ་མངོན་པར་མཁྱེན་རླུང་ལ་དབང་ཐོབ།
འབྱུང་བ་གསུམ་དང་གནད་གཉིས་སོགས་གདམས་པ་

འདིའི་བསྟན་བཅོས་མང་པོ་མཛད་ཅིང་ཐར་བའི་མཁན་སར་བཞུགས་ནས་འཕྲིན་ལས་བསྐྱངས་སོ༎དེ་ལ་བུ་སྟོན་ཐམས་ཅད་མཁྱེན་པས་གསན་པས་མངོན་པར་ཤེས་པ་ལྔ་ཐོབ་པོ། ཡང་པཎ་ཆེན་བི་བྷཱུ་ཏི་ཙནྟྲ་དང་། དཔྱལ་པདྨོ་ཅན་གཉིས་ག་ལ།
ཀུན་མཁྱེན་ཆོས་སྐུ་འོད་ཟེར་གྱིས་གསན། དེ་ལ་ཀུན་སྤངས་ཆེན་པོས་གསན་ཏོ༎མར་སྟོན་གཡང་འབར།བི་བྷཱུ་ཏི་ཙནྟྲའི་སློབ་མ་མར་སྟོན་གཡང་འབར་ནི། བི་བྷཱུ་ཏི་ལ་སྦྱོར་དྲུག་ཞུས་ནས་བསྒོམས་པས་རླུང་དབུ་མར་ཆུད།
སངས་རྒྱས་ཀྱི་ཞིང་མང་པོ་གཟིགས། བླ་མ་ཡང་ཤིན་ཏུ་མཉེས། ཕྱིས་གཙང་སག་ཐང་གི་སོ་སོར་བཞུགས། སྟོང་གཟུགས་ཁོ་ན་ལས་འདས་མ་འོངས་མཐའ་དག་གཟིགས་པའི་མངོན་ཤེས་དང་ལྡན་ནོ༎རྣལ་འབྱོར་སེངྒེ་འབུམ།དེ་ལ་རྣལ་འབྱོར་སེངྒེ་འབུམ་གྱིས་གསན་ཏོ༎
དེ་ནི་སྤྱིར་རྒྱུད་སྡེ་དང་གདམས་ངག་མང་དུ་གསན། ཁྱད་པར་དུ་མར་སྟོན་གཡང་འབར་ལ་སྦྱོར་དྲུག་གསན་ཏེ་རྩེ་གཅིག་ཏུ་བསྒོམས་པས་རྟོགས་པའི་ཡོན་ཏན་ཕུལ་ཏུ་ཕྱིན།
སྟོང་གཟུགས་ཀྱི་ཀ་འབུམ་ལ་སོགས་པ་གང་རུང་དང་བསྲེས་པས་སྟོང་གཟུགས་དང་སྐུ་ལུས་གཅིག་ཏུ་གྱུར་ཏེ་སྣ་ཚོགས་སུ་སྤྲུལ་ནུས།

བདེ་བ་ཅན་ལ་སོགས་པ་གང་འདོད་པའི་སངས་རྒྱས་ཀྱི་ཞིང་དེ་མི་ཤིགས་པའི་ཐིག་ལེའི་ནང་དུ་གཟིགས་མ་ཐག་མངོན་དུ་འགྱུར། སྤྱིར་གནས་ངེས་པ་མེད་པར་རི་ཁྲོད་གང་དབེན་དུ་བཞུགས་ཤིང་། འཁྱོག་དུར་གྱི་དགོན་པར་ཅུང་ཟད་བཞུགས་པ་མཛད་དོ༎
དེ་ལ་ཀུན་སྤངས་ཐུགས་རྗེ་བརྩོན་འགྲུས་ཀྱིས་གསན་ནོ༎ཡང་ཤ་ཝ་ར་དབང་ཕྱུག་གིས་ཕ་དམ་པ་སངས་རྒྱས་ལ་སྦྱོར་བ་ཡན་ལག་དྲུག་རྡོ་རྗེའི་གླུར་བླངས་ནས་གསུངས། དེ་ཞྭ་མ་ལོ་ཙཱ་བ་སེངྒེ་རྒྱལ་མཚན་གྱིས་བསྒྱུར་བ་རིམ་པར་བརྒྱུད་དེ་དཔལ་ཀརྨ་པ་ལ་བདག་གིས་ཐོབ་ལ་སྐུངས་ལུངས་པ་སངས་རྒྱས་དཔལ།
བདག་གི་བླ་མ་དུས་འཁོར་ཞབས་ལས་ཀྱང་བྱུང་ངོ་༎པཎ་ཆེན་ནགས་ཀྱི་རིན་ཆེན།གྲུབ་ཆེན་ཤ་ཝ་ར་དབང་ཕྱུག་གི་སྲས་པཎ་ཆེན་ནགས་ཀྱི་རིན་ཆེན་ནི།
རྒྱ་གར་ཤར་ཕྱོགས་གྲོང་ཁྱེར་དམ་པ་ཞེས་པར་རྒྱལ་པོའི་སྲས་སུ་སྐུ་འཁྲུངས། དགུང་ལོ་བརྒྱད་པ་ལ་མ་ཧཱ་ཙཻ་ཏྱའི་གཙུག་ལག་ཁང་དུ་མཁན་པོ་སངས་རྒྱས་དབྱངས་དང་སློབ་དཔོན་སུ་ཛཱ་ཏ་རཏྣ་ལས་རབ་ཏུ་བྱུང་སྟེ་རིག་པའི་གནས་མང་པོ་ལ་སྦྱངས།
མཁན་པོ་ལས་སེམས་བསྐྱེད་ཅིང་དཔེ་མེད་མཚོ་ནས་བརྒྱུད་པའི་སྦྱོར་དྲུག་དང་དབང་མན་

ངག་མང་དུ་གསན། ཉི་ཤུ་པ་ལ་མཁན་སློབ་དེ་གཉིས་ལས་བསྙེན་པར་རྫོགས། དེ་ནས་སིངྒྷ་ལའི་གླིང་དུ་བྱོན་ཏེ་ལོ་དྲུག་བཞུགས་ནས་སློབ་དཔོན་ཆོས་ཀྱི་གྲགས་པ་ལ་འདུལ་བ་ལུང་དང་འོད་ལྡན་གསན། གནས་དང་རྟེན་ཁྱད་པར་ཅན་རྣམས་མཇལ་ཞིང་གཙོ་བོར་ཐུགས་དམ་ལ་བཞུགས།
སངས་རྒྱས་གང་ཆེན་མཚོའི་ཞལ་གཟིགས། སླར་རྒྱ་གར་ལྷོ་ཕྱོགས་ཀ་ལིངྒའི་ཡུལ་དུ་ཕེབས། པཎྜི་ཏ་ཆེན་པོ་མིའི་ཉི་མས་བསྟོད་པ་ཕུལ། དེ་ནས་དཔལ་ལྡན་འབྲས་སྤུངས་ཀྱི་མཆོད་རྟེན་དུ་བྱོན་ནས་ཀླུའི་བྱང་ཆུབ་ཀྱི་གནས་སུ་བཞུགས།
དེར་དཔལ་ཤ་ཝ་ར་དབང་ཕྱུག་དང་ཐོག་མར་མཇལ། མ་ག་དྷར་བྱོན་ཏེ་རྡོ་རྗེ་གདན་དུ་བྱང་ཆུབ་ཆེན་པོ་ལ་གསོལ་བ་བཏབ།
པཎྜི་ཏ་ཧ་རི་ཧ་ར་ལ་ཀ་ལཱ་པ་གསན། ཆུ་བོ་ཀན་ཀ་ཤྲཱི་ཏཾ་གྱི་ལོགས་སུ་རྣལ་འབྱོར་ཡན་ལག་དྲུག་ལ་ལོ་གསུམ་ཕྱོགས་གསུམ་གྱི་ངེས་པ་མཛད་དེ་བཞུགས། ཨ་རུ་བཱ་སེའི་གནས་སུ་བི་རཱུ་པཀྵ་དང་། སཱ་གྷ་ལ་དང་མཇལ།
སྤྱན་རས་གཟིགས་ཀྱི་རྡོ་སྐུས་བོད་ཡུལ་དུ་སོངས་ཤིག་རྒྱལ་པོ་ཞིག་ལ་བརྟེན་ནས་འགྲོ་བ་མང་པོ་ལ་ཕན་པར་

འགྱུར་རོ་ཞེས་ལུང་བསྟན་པས། བལ་པོར་ཕེབས་ཏེ་པཎྜི་ཏ་ཤྲཱི་ལ་སཱ་ག་ར་ལ་སེམས་བསྐྱེད་གསན། མེ་ཕོ་རྟའི་ལོ་ལ་བྱོན། ལྷ་ས་ཡར་ཀླུངས་སུ་ཡང་ཡུད་ཙམ་ཕེབས་ཏེ་སླར་བལ་བོར་འཕགས་པ་ཤིང་ཀུན་གྱི་ཤཱཊྟ་པཱུ་རིའི་གཙུག་ལག་ཁང་དུ་བཞུགས་པ་ན།
དང་པོར་བླ་མ་སངས་རྒྱས་དབྱངས་བྱོན། དེ་ནས་ཤ་ཝ་ར་དབང་ཕྱུག་བྱོན་ནས་སྤྲུལ་བའི་སྡོམ་པའི་དཀྱིལ་འཁོར་དུ་དབང་བསྐུར། ཟབ་མོའི་དབང་ཕྱི་མ་ལ་བརྟེན་ནས་མཆོག་ཏུ་མི་འགྱུར་བའི་བདེ་བ་བརྙེས།
སླར་ཡང་སི་ཏུ་རབ་བརྟན་པས་སྤྱན་དྲངས་ཏེ་རྒྱང་མཁར་རྩེར་ཕེབས། རོང་སྟོན་སྨྲ་བའི་སེང་གེས་ཞབས་ལ་གཏུགས། འདུལ་བ་མེ་ཏོག་ཕྲེང་རྒྱུད་ལ་འགྱུར་བཅོས་མཛད།
སྲིན་པོ་རིར་ཕེབས་པ་ན། ཆོས་རྒྱལ་གྲགས་པ་འབྱུང་གནས་པས་སྣེ་གདོང་རྩེར་གདན་དྲངས། ཆོས་འཁོར་ལོ་ཙཱ་བ་མཉྫུ་ཤྲཱིས་ལོ་ཙཱ་བྱས་ཏེ་ཆོས་ཀྱི་རྒྱལ་པོ་ཉིད་དང་དཔལ་ཀུན་བཟང་རྩེ་པ་ལ་ལུ་ཡི་པ་དང་མི་གཡོ་བླ་མེད་ཀྱི་དབང་གསན།
དེ་ནས་མོན་སྤ་གྲོར་ཐེགས་ཏེ་པདྨ་སཾ་བྷ་བ་དང་མཇལ། སླར་ཡང་མེ་ཕོ་འབྲུག་ལོ་ལ་སྣེ་

གདོང་དུ་ཕེབས། ཐམས་ཅད་མཁྱེན་པ་འགོས་ལོ་ཙཱ་བ། སྣར་ཐང་མཁན་ཆེན་བསོད་ནམས་མཆོག་གྲུབ་པ། ཆེན་པོ་གྲགས་བཟང་པ། ཆེན་པོ་བློ་རྒྱལ་བ། མཁན་ཆེན་ཀུན་རྒྱལ་བ། དཔལ་ཆོས་ཀྱི་གྲགས་པ་ཆོས་རྗེ་བློ་གྲོས་དབང་ཕྱུག་སོགས་སྡེ་སྣོད་འཛིན་པ་སུམ་ཅུ་རྩ་གཉིས་ལ་དཔེ་མེད་འཚོའི་ལུགས་ཀྱི་སྦྱོར་དྲུག་རྫོགས་པར་གནང་།
ཁྲིད་ཐོན་རྗེས་མི་གཡོ་བླ་མེད་ཀྱི་དབང་དང་ཕག་མོའི་བྱིན་བརླབས་ཀྱང་གནང་། སྦྲུལ་ལོ་ལ་ཆོས་རྒྱལ་གྲགས་པ་འབྱུང་གནས་དང་།
དཔལ་ཀུན་བཟང་རྩེ་པ་ལ་རྡོ་རྗེ་ཕྲེང་བ་དཀྱིལ་འཁོར་ཞེ་ལྔ་མའི་དབང་རྫོགས་པར་གནང་། དེའི་རྗེས་ལ་དཀྱིལ་འཁོར་དེ་ཉིད་དུ་འགོས་ལོ་ཙཱ་བ་སོགས་སྡེ་སྣོད་འཛིན་པ་མང་པོས་ཀྱང་དབང་ཚང་བར་ཞུས།
བདེ་དགྱེས་དང་གྲྭ་ལྔའི་སྒོས་བཀའ། ཁྱད་པར་དུ་དཔལ་དུས་ཀྱི་འཁོར་ལོའི་དབང་ཡོངས་སུ་རྫོགས་པར་གནང་། དབང་མདོར་བསྟན་སཱ་དྷུ་པུ་ཏྲའི་དཀའ་འགྲེལ་དང་བཅས་པ།
དཔྱིད་ཐིག་འགྲེལ་པ་མི་གཡོ་བླ་མེད་ཀྱི་རྒྱུད་རྣམས་པཎ་ཆེན་ཉིད་དང་འགོས་ལོ་ཙཱ་བས་བསྒྱུར་ཏེ་གསུངས། མན་ངག་སྙེ་མ་དང་དཔེ་མེད་འཚོའི་སྦྱོར་དྲུག་རྩ་འགྲེལ་ཡང་གནང་། དེ་ནས་བལ་བོར་བྱོན་ནས་སངས་རྒྱས་དབྱངས་

ཀྱི་སྐུ་ཚབ་གསེར་སྐུ་བཞེངས། རྡོ་རྗེ་གདན་དུ་མཆོད་འབུལ་བ་བརྫངས། ཕྱིས་ཆུ་མོ་བྱ་ལོ་ལ་བོད་དུ་ཕེབས། རྗེ་འགོས་ལོ་ཙཱ་བས་ལ་སྟོད་ནས་གདན་དྲངས། སི་ཏུ་རྣམ་རྒྱལ་གྲགས་པ་ལ་བདེ་མཆོག་གི་དབང་གནང་།
ལམ་རྣམས་སུའང་ཆོས་མང་པོ་རིམ་པར་གནང་ཞིང་ཡར་ཀླུངས་སུ་ཕེབས་ནས་བདག་པོ་ཀུན་དགའ་ལེགས་པ་འཁོར་དང་བཅས་པ་དང་རྗེ་བྱམས་པ་གླིང་པ་ཆེན་པོ་སོགས་སྡེ་སྣོད་འཛིན་པ་མང་པོ་ལ་སྦྱོར་དྲུག་གི་ཁྲིད་གནང་།
རྩེས་ཐང་གསང་ཕུ། གུང་ཐང་། གདན་ས་ཐེལ་ལ་སོགས་པར་དགེ་འདུན་སྤྱི་ལ་ཚོགས་ཆོས་གནང་བ་དང་། ཡུལ་སོ་སོའི་འགྲོ་བ་ཕལ་མོ་ཆེ་བྱང་ཆུབ་ཏུ་སེམས་བསྐྱེད་པ་ལ་བཀོད་དེ་སྲིད་པ་མཐའ་ཅན་དུ་མཛད།
དུས་ཕྱིས་པཎྜི་ཏ་བྱོན་པ་ལ་འཕྲིན་ལས་ཆེ་ཤོས་སུ་སྣང་། ཁྱད་པར་རྡོ་རྗེ་ཐེག་པའི་ངེས་དོན་གྱི་བསྟན་པ་ལ་སྲོག་མཐུད་པ་ལྟ་བུའི་བཀའ་དྲིན་མཛད། འཇམ་རྡོར་ལ་སོགས་པའི་དབང་འགའ་ཞིག་ཀྱང་གནང་།
སྤྱན་ས་རིན་པོ་ཆེ་ངག་གི་དབང་ཕྱུག་ལ་དྲིལ་བུ་རིམ་ལྔ་མཚན་མ་མེད་པའི་རྫོགས་རིམ་ཉིད་དུ་བཀྲལ་བའི་གཞུང་བཤད་དང་ཁྲིད་གནང་། དཔལ་བྱམས་པ་གླིང་པ་དང་ལོ་ཆེན་བསོད་ནམས་

རྒྱ་མཚོ་ལ་བདེ་མཆོག་གི་རྫོགས་རིམ་སངས་རྒྱས་འཆར་བ། ཀྱཻ་རྡོ་རྗེའི་རྫོགས་རིམ་སྙིང་པོ་བརྒྱ་བ་རྩ་འགྲེལ་གནང་ཞིང་ལེགས་པར་བསྒྱུར། སླར་བལ་པོར་ཐེགས་ནས་གོ་བི་ཙནྟྲའི་དགོན་པར་སྒྲུབ་པ་སྙིང་པོར་མཛད་དེ་བལ་ཡུལ་བ་རྣམས་ཆོས་དང་ཟང་ཟིང་གིས་ཚིམ་པར་མཛད་ནས་གྱ་ལྔ་པ་ས་ཕོ་བྱི་བ་ཟླ་བ་བཅུ་གཅིག་པའི་ཚེས་བཅོ་བརྒྱད་ལ་བར་སྣང་ནས་འོ་མ་ལྟར་དཀར་བའི་ཆུའི་རྒྱུན་འབབ་པ་དང་།
མེ་ཏོག་གི་ཆར་དང་ས་གཡོ་བ་དང་།
འཇའ་འོད་དང་བཅས་པའི་ཆོ་འཕྲུལ་བསྟན་ནས་ཉེར་གཉིས་ཀྱི་ནམ་ཕྱེད་ན་རྡོ་རྗེའི་སྐྱིལ་དཀྲུང་གིས་བཞུགས་ཏེ་སྐུ་དྲང་པོར་བསྲང་ནས་མཁའ་སྤྱོད་དུ་གཤེགས། ཉེར་གསུམ་གྱི་སྲོད་ལ་དུར་ཁྲོད་ར་མ་དོ་ལིར་སྐུ་གདུང་བཞུགས་ལ་བཞེན་པའི་ཚེ་བལ་པོའི་ཡུལ་ཐམས་ཅད་སྣང་བ་ཆེན་པོས་ཁྱབ་པ་བྱུང་།
བོད་ཡུལ་དུའང་མེ་ཏོག་གི་ཆར་འབབ་པ་དང་། ནམ་མཁའ་ལ་འཇའ་དཀར་བོ་མཎྜལ་ལྔ་པའི་རྣམ་པ་ཤར་བ་སོགས་བྱུང་ངོ་༎ལོ་ཆེན་བསོད་ནམས་རྒྱ་མཚོ།དེའི་སྲས་མཆོག་ལོ་ཆེན་བསོད་ནམས་རྒྱ་མཚོའི་སྡེ་ནི།
ངག་ལམ་རྒྱལ་བ་མཆོག་དབྱངས་ཀྱི་རིགས་རྒྱུད་རིག་འཛིན་བསོད་ནམས་འོད་ཟེར་དང་། ཡུམ་དཔལ་

ལྡན་འཛོམས་པའི་སྲས་སུ་ཤིང་ཕོ་འབྲུག་ལ་ཡར་ཀླུངས་བཙན་ཐང་དུ་འཁྲུངས། བྲག་ནག་པ་མགོན་རྒྱལ་བས་མཚན་བསོད་ནམས་རྒྱ་མཚོའི་སྡེ་ཞེས་གསོལ། དགུང་ལོ་བདུན་པ་ལ་རོང་སྟོན་སྨྲ་བའི་སེང་གེ་དང་། དྭགས་པོ་བཀྲ་ཤིས་རྣམ་རྒྱལ་བ་ལས་རབ་ཏུ་བྱུང་།
སློབ་དཔོན་ངག་དབང་པ་ལས་ཕར་ཚད་ལ་སྦྱངས་ནས་བཅུ་གསུམ་པ་ལ་རྩེས་ཐང་དུ་བཤད། ཆོས་རྒྱལ་གྲགས་པ་འབྱུང་གནས་པས་ཆེན་པོ་དཔལ་འབྱོར་རྒྱ་མཚོ་ལ་གཏད་དེ་སྡེ་སྣོད་ཕལ་མོ་ཆེ་ལ་སྦྱངས་ནས།
ཉེར་གཅིག་པ་ལ་རྩེས་ཐང་ཚོགས་སུ་བྱམས་ཆོས་ལྔ། རིགས་ཚོགས། རིན་ཆེན་ཕྲེང་བ། བཤེས་སྤྲིང་། འཇུག་པ་། སྤྱོད་འཇུག བཞི་བརྒྱ་པ། མངོན་པ་གོང་འོག པན་སྐན། མདོ་རྩ།
མེ་ཏོག་ཕྲེང་རྒྱུད། སུམ་བརྒྱ་པ། སོ་ཐར། སྡེ་བདུན་མདོ་དང་བཅས་པ། རིགས་གཏེར་རྣམས་ཀྱི་གཞུང་བཞེས་ཏེ་བཤད་པ་ཟླ་བ་མང་པོ་སྤེལ་ཏེ་མཛད། ཡབ་ཀྱི་དྲུང་དུ་འཁོར་ཆེན་དང་དུས་འཁོར་གྱི་དབང་གསན།
ཉེར་གཉིས་པ་ལ་ཚོགས་ཆེན་པའི་མཁན་པོ་དོན་གྲུབ་དཔལ་བ་ཐམས་ཅད་མཁྱེན་པ་འགོས་ལོ་ཙཱ་བ། ཆེན་པོ་དཔལ་འབྱོར་བ་རྣམས་ལ་མཁན་སློབ་ཞུས་ཏེ་

བསྙེན་པར་རྫོགས། རོང་ཆེན་པ། བཀྲས་རྣམ་པ། རྡོག་བྱང་ཆུབ་དཔལ། དམར་སྟོན་རྒྱལ་མཚན་འོད་ཟེར། མཁན་ཆེན་བསོད་ནམས་མཆོག་གྲུབ། མཁན་ཆེན་ཀུན་རྒྱལ་བ། མཚུར་ཕུ་བ་དོན་གྲུབ་འོད་ཟེར། བྲག་ནག་པ་རིན་ཆེན་རྒྱལ་མཚན་སོགས་ལ་ཐེག་པ་ཆེ་ཆུང་གི་གཞུང་གདམས་ངག་དང་གསང་སྔགས་ཕྱི་ནང་གི་དབང་རྒྱུད་བཤད་མན་ངག་དང་བཅས་པ་ཕལ་ཆེ་མོ་གསན།
ཁྱད་པར་སློབ་དཔོན་ཡེ་ཤེས་རྒྱ་མཚོ་ལ་དུས་འཁོར་གྱི་དབང་དང་ཐམས་ཅད་མཁྱེན་པ་འགོས་ལོ་ཙཱ་བ་ལ་དུས་འཁོར།
སྒྲོན་གསལ། ཀྱཻ་རྡོར་ལ་སོགས་པའི་རྒྱུད་སྡེའི་བཤད་པ་དང་། སྔ་འགྱུར་གྱི་དབང་རྗེས་གནང་མང་པོ་གསན། སྒྲའི་ས་རིས་དང་སྐད་དོད་སྦྱངས་པས་ལོ་ཙཱ་མཁས་པར་མཁྱེན།
རིག་པའི་གནས་མཐའ་དག་ལ་ཆེས་བྱང་བས་ཡོངས་སུ་རྫོགས་པའི་མཁས་པ་ཆེན་པོར་གྱུར། ལྷག་པར་པཎ་ཆེན་ནགས་ཀྱི་རིན་ཆེན་པ་ལ་སྡོམ་པ་བཅུ་གསུམ་མ་དང་། དུས་འཁོར་གྱི་དབང་དང་སྦྱོར་དྲུག་གི་ཁྲིད་ཨཱརྱ་དེ་བའི་སྙིང་པོ་བརྒྱ་བ་གསན་ཅིང་དུས་འཁོར་རྒྱུད་འགྲེལ་གྱི་བཀའ་གནས་རྣམས་ལ་དྲི་གཏུག་གི་སྒོ་ནས་ངེས་པ་ཐུགས་སུ་ཆུབ།
ཕྱིས་རྗེ་བྱམས་པ་གླིང་པ་ཆེན་པོ་

དང་། སྤྲུལ་པའི་སྐུ་ཞྭ་དམར་ཅོད་པཎ་འཛིན་པ་ལས་གསན་པ་རྒྱ་ཆེར་མཛད། རྩེས་ཐང་དང་བསམ་ཡས་ལ་སོགས་པར་བཀའ་བསྟན་འགྱུར་རོ་འཚལ་གཟིགས། རྗེ་འགོས་ལོ་ཙཱ་བའི་སྤྱན་གྱི་ཐད་ན་དུ་བ་གཅིག་བྱུང་བ་ལས་སྟོང་གཟུགས་རབ་འབྱམས་གཟིགས།
མཁར་ཆུར་ནམ་མཁའ་ལྡིང་གི་མཚན་མ་བརྙེས། གྲོ་བོ་ལུང་དུ་རྗེ་མར་པ་དང་མཇལ། དིང་རིར་དམ་པའི་སྐུ་གདུང་དཀར་རུ་ལས་ངོ་མཚར་གྱི་བཀོད་པ་གཟིགས། དེ་ནས་བལ་པོར་ཐེགས་ཏེ་པཎ་ཆེན་རིན་པོ་ཆེ་ལས་སྡོམ་པའི་དཀྱིལ་འཁོར་དུ་དབང་གི་ཡེ་ཤེས་ལྷན་ཅིག་སྐྱེས་པ་མངོན་དུ་གྱུར།
རྣལ་འབྱོར་ཡན་ལག་དྲུག་པའི་གསང་མཛོད་བུམ་པ་གང་བྱོར་ཐོབ། ཤིང་ཀུན་ཏུ་ཤཱནྟ་པུ་རིར་ཤ་ཝ་རས་བྱིན་གྱིས་བརླབས།
སླར་བོད་དུ་ཕེབས་ནས་ཙ་རིར་བྱོན་པའི་ཚེ་ཞིང་སྐྱོང་དངོས་སུ་འོངས་ཏེ་འཕྲིན་ལས་བསྒྲུབས། གནས་དེ་ཕྱི་ནང་གཞན་གསུམ་གྱི་ངེས་པ་དང་མཐུན་པར་གཟིགས། བཀའ་བསྐོས་གནང་ནས་ནང་སོ་ཡར་རྒྱབ་པས་སྦྱིན་བདག་མཛད་དེ།
རྗེ་བྱམས་པ་གླིང་པའི་ཐུགས་དམ་མཆོད་རྟེན་བཀྲ་ཤིས་སྒོ་མང་རྒྱན་བཀོད་པ་ངོ་མཚར་ཅན་བྱམས་ཆེན་གྱི་སྐུ་དང་བཅས་པ་བཞེངས། སྙིང་པོ་བརྒྱ་པ་རྩ་འགྲེལ་

རྡོ་རྗེ་རྣམ་སྒེག་སོགས་གཞུང་ཆུང་མང་པོ། གུར་བརྟག སྡོམ་འབྱུང་། སྡོམ་པའི་འགྲེལ་པ་རྟག་པའི་རྡོ་རྗེས་མཛད་པ། བཅུ་གསུམ་མའི་དཀྱིལ་འཁོར་ཆོ་ག་སོགས་བཞི་འགྱུར་དང་འགྱུར་བཅོས་མང་པོ་མཛད་པས་ལོ་ཙཱ་བ་ཆེན་པོར་གྲགས།
བསྟན་བཅོས་རྩོམ་པ་མང་དུ་གནང་བ་ལས། ཁྱད་པར་དུས་ཀྱི་འཁོར་ལོའི་ལེའུ་དང་པོ་གཉིས་ཀྱི་འགྲེལ་བཤད། སེམས་འགྲེལ་གཉིས་ཀྱི་དཀའ་འགྲེལ། སྦྱོར་དྲུག་གི་ཁྲིད་ཡིག་མཛད།
སྤྲུལ་པའི་སྐུ་ཞྭ་དམར་ཅོད་པན་འཛིན་པ་ལ་རྡོག་དཀྱིལ་བདུན་གྱི་དབང་གནང་བའི་དཀྱིལ་འཁོར་དེ་དག་གི་རྟེན་བརྟེན་པ་མ་ལུས་འཇའ་འོད་ཀྱིས་བསྐོར་བ་གཟིགས། དབེན་པ་ལ་དགྱེས་པས་གཙོ་བོར་ཐུགས་དམ་ཟབ་མོ་ལ་རྩེ་གཅིག་ཏུ་བཞུགས་ཏེ་སློབ་མ་སྡེ་སྣོད་འཛིན་པ་མང་པོ་ལ་ཟབ་་ཅིང་རྒྱ་ཆེ་བའི་ཆོས་ཀྱི་ཆར་ཆེན་པོས་ཚིམ་པར་མཛད་ཅིང་།
ཁྱད་པར་དཔལ་དུས་ཀྱི་འཁོར་ལོར་ནི་གསུང་རབ་མཐའ་དག་གི་སྙིང་པོ་ཟུང་འཇུག་གི་བསྟན་པ་མ་སྦས་པར་གསལ་བར་སྟོན་པ་འདི་ཁོང་དུ་ཆུད་ན་མདོ་སྔགས་ཀྱི་གསུང་རབ་ཐམས་ཅད་ཁོང་དུ་ཆུད་པར་ནུས་ཤིང་།
གཞན་ཐམས་ཅད་འདི་རྟོགས་པའི་ཐབས་སུ་གྱུར་པ་སྟེ། བསྟན་པའི་སྙིང་པོ་ལས་ཀྱང་ཆེས་སྙིང་པོར་གྱུར་པ་ཡིན་

གསུངས་ཤིང་། གླེགས་བམ་འབྲལ་སྤང་མཛད་པ་དང་། མདོ་སྔགས་ཀྱི་གསུང་ཆོས་ཅི་གནང་ཡང་དུས་ཀྱི་འཁོར་ལོའི་ངེས་པས་གསལ་བར་མཛད་དེ་གསུངས། ཐམས་ཅད་ཀྱི་དོན་གྱི་སྙིང་པོ་མཐར་ཐུག་པ་ནི་ཟུང་འཇུག་གི་ཐེག་པ་འདིར་བགྲོད་པ་གཅིག་པོའོ་ཞེས་འཇིགས་པ་མེད་པའི་སེངྒེའི་སྒྲ་ཡང་གསལ་བར་བསྒྲགས།
སྡེ་སྣོད་མང་དུ་ཐོས་ཤིང་མཁས་པར་སྦྱངས་པ་ལས་ཐེག་པ་འདིར་ཡིད་རྟོན་པས་དུས་ཀྱི་འཁོར་ལོའི་གླེགས་བམ་ལ་མགོ་བོ་གཏུགས་ཏེ་དུས་བྱས་ན་སངས་རྒྱ་བ་ལ་ཉེ་ཞེས་གསུངས།
དེ་ལྟར་དུས་ཀྱི་འཁོར་ལོ་ལ་གཅེས་སྤྲས་སུ་མཛད་དེ། རྒྱུད་གསུམ་གསང་བ་ལན་མང་པོ་དང་རྒྱུད་འགྲེལ་ཀྱང་རྒྱ་ཆེར་བསྩལ་ལ་གཙོ་བོར་སྦྱོར་བ་ཡན་ལག་དྲུག་གིས་སྐལ་བ་དང་ལྡན་པའི་ཚོགས་བགྲང་བ་ལས་འདས་པ་ཁྲིད་པར་མཛད་ཅིང་།
དོལ་བསམ་གཏན་གླིང་དུ་ཆོས་འདིའི་སྒྲུབ་གྲྭ་བཙུགས་ནས་ང་དགུ་པ་ཆུ་ཕོ་སྟག་ལོ་ཟླ་བ་དགུ་པའི་ཚེས་བདུན་ལ་དགའ་ལྡན་དུ་གཤེགས་ཏེ་གདུང་ལས་སྐུ་དང་རིང་བསྲེལ་མང་དུ་བྱོན་ཏོ༎
སླད་དུ་ལྷོ་རྒྱུད་ཀྱི་ས་སྐྱོང་བ་དཔལ་བཀྲ་ཤིས་དར་རྒྱས་ལེགས་པའི་

རྒྱལ་པོས་སྦྱིན་བདག་མཛད་དོ༎ཞལ་སློབ་དམ་པ་དཔལ་ཆོས་ཀྱི་གྲགས་པས་ཀྱང་ཟབ་མོ་ཡང་དག་རིགས་སྒྲུབ་པའི་སྡེ་བཙུགས། དམ་པ་དེ་ཉིད་ལ་ཆོས་ཀྱི་རྗེ་སྐལ་བཟང་ཆོས་ཀྱི་རྒྱ་མཚོའི་སྡེས་རྡོ་རྗེའི་རྣལ་འབྱོར་ལེགས་པར་གསན་ཏོ༎ཆོས་ཀྱི་རྗེ་སྤྲུལ་བའི་སྐུ་ཞྭ་དམར་ཅོད་པན་འཛིན་པ་བཞི་བས་ལོ་ཆེན་ཉིད་ལ་ལེགས་པར་གསན་པའི་རྡོ་རྗེའི་རྣལ་འབྱོར་གྱི་གདམས་པ་རྣམས་ཐུགས་རྗེ་ཆེན་པོས་བདག་ལ་བསྩལ་ཏོ༎
ཡང་པཎ་ཆེན། ཆོས་རྗེ་བློ་གྲོས་དབང་ཕྱུག ཆོས་ཀྱི་རྗེ་དུས་འཁོར་ཞབས་པ་ལས་ཀྱང་ལུགས་འདིའི་གདམས་པ་བདག་གིས་ལེགས་པར་ཐོབ་པོ༎འདིར་ཆོས་འདི་ལ་བརྟེན་ནས་མཁས་གྲུབ་ཏུ་གྱུར་པའི་སྐྱེས་བུ་དམ་པ་ཆེ་ལོང་ཙམ་གྱི་རྟོགས་པ་བརྗོད་པ་ཡིན་ལ།
གཞན་དུ་ནི་བགྲང་བར་མི་དཔྱོད་པ་ཉིད་དོ༎དེ་ལྟར་བླ་མ་འདི་དག་ནི། བླ་མ་གཞན་ལས་ཕུལ་དུ་བྱུང་བས་མཆོག་གི་བླ་མའམ་དཔལ་ལྡན་བླ་མ་ཞེས་བྱ་སྟེ། རྒྱུད་ལས།
དབང་བསྐུར་དྲི་མེད་རི་བོང་ཅན་མཚུངས་མེད་མེ་ལོང་གཟུགས་བརྙན་ལྟ་བུ་འདི་ལ་ཞུགས་པ་གང་ཡིན་པ། དེ་ལས་མྱ་ངན་ལས་འདས་པའི་བདེ་བ་འཕོ་མེད་ལྷན་ཅིག་སྐྱེས་

པ་འགྱུར་མེད་འདི་ནི་བཞི་པ་སྟེ། སངས་རྒྱས་ཞལ་འདི་གང་གི་ཐུགས་དང་ཞལ་ལ་གནས་པར་གྱུར་པ་དེ་ནི་དཔལ་ལྡན་བླ་མའོ༎ ཞེས་པ་ལྟར་དབང་བཞི་པའི་དོན་རང་གི་དེ་ཁོ་ན་ཉིད་མངོན་དུ་གྱུར་ནས་དེ་ཉིད་གཞན་ལ་འདོམས་པར་མཛད་པ་ཤ་སྟག་གོ།དེས་ན་ཆོས་འདིའི་གདམས་པ་ལ་ཞལ་ནས་བྱུང་བས་སྙན་རྒྱུད་དམ་བླ་མའི་ཞལ་གྱི་མན་ངག་ཅེས་བྱ་ལ།
ཐུགས་གཉིས་སུ་མེད་པའི་ཡེ་ཤེས་གཅིག་ནས་གཅིག་ཏུ་བརྒྱུད་པས་ནི་དོན་རྒྱུད་དམ་གྲུབ་པའི་རྒྱུད་ཅེས་ཀྱང་བྱ་སྟེ།
རང་གི་དེ་ཁོ་ན་ཉིད་རིག་པར་མཛད་པ་པོ་ལ་རྩ་བའི་བླ་མའི་ཐ་སྙད་འཇོག་གོ། དེ་བས་ན་སྐལ་བ་དང་ལྡན་པ་ཆེས་མྱུར་བར་རྫོགས་པའི་སངས་རྒྱས་ཐོབ་པར་འདོད་པ་དག་གིས་ནི་ཟབ་མོའི་ཆོས་འདི་ཉིད་ལ་བརྟེན་པར་བྱའོ༎
དཔག་བསམ་སྙེ་མ་ལས་བླ་མ་དམ་པའི་བརྒྱུད་པ་བར་མ་ཆད་པའི་ལེའུ་སྟེ་ལྔ་པའོ༎ ༎ཐ་མར་དགེ་བ་མཇུགམཇུག་བྱང་།མཁྱེན་པ་ཤེས་བྱའི་ཕ་མཐའ་ལ་འགྲན་སྐལ་བཟང་ཆོས་ཀྱི་རྒྱ་མཚོའི་གསུང་གི་དགའ་སྟོན་གསར་པས་བསྐུལ་གྱུར་པས༎
བསམ་ཡས་ངོ་མཚར་དམ་པའི་ཡོན་ཏན་འཆི་མེད་དགའ་བའི་སྐྱེད་ཚལ་

འཇལ་བྱེད་དཔག་བསམ་སྙེ་མ་དེང་འདིར་འཁྲུངས༎ སྐལ་ལྡན་རྣ་བའི་བདུད་རྩི་འཐུང་པས་དད་པའི་སྤུ་ལྡང་རང་གི་སྙིང་པོའི་ནུས་སྟོབས་རྒྱས་པར་འགྱུར་མིན་ནམ༎ དེ་ལྟ་ན་ཡང་རྡོ་རྗེའི་རྣ་ལྡན་སྔོན་ནས་ཞེན་པས་རང་གི་ཟས་ལ་མངོན་པར་དགའ་བ་སུ་ཡིས་བཟློག།
བླ་མའི་མཛད་པ་མཁའ་ལྟར་ཡངས་ལས་ཁབ་མིག་ནང་ཙམ་མི་ཤེས་བཞིན་དུ་འདིར་བརྗོད་པ༎ མགོན་པོ་རྣམས་དང་གཞན་ཡང་མཁས་པ་དག་གིས་བཟོད་ཅིང་བདག་ལ་ལྷག་པར་དགྱེས་འགྱུར་ཏེ༎
འཇངས་པའི་ཚིག་དང་རྒྱུས་མི་འཚལ་ཡང་སྤྱི་བརྡོལ་ཅན་གྱི་བྱིས་པས་རང་གི་ཕ་མེས་ཀྱི༎ ངང་ཚུལ་སྨྲ་ལ་ཕ་དང་གཉེན་བཤེས་མགྲོན་པོ་རྣམས་ཀྱང་དེ་ཉིད་ལྷག་པར་ཡིད་དུ་འོང་བ་བཟང་པོའི་ལུགས༎
ཇི་སྲིད་ས་གཞིའི་པདྨོ་དག་ལ་བཀོད་ལེགས་གླིང་བཞིའི་གེ་སར་རབ་རྒྱས་ལྷུན་པོའི་ཟེའུ་འབྲུ་མཛེས༎ འཛིན་པ་ཉི་ཟླ་བུང་བའི་ཟློས་གར་སྒྱུར་བྱེད་ཡ་མཚན་བསྐལ་པའི་ཕྲེང་བ་ཇི་སྙེད་ཡོངས་སུ་དེ་སྲིད་དུ༎
བླ་མའི་རྟོགས་བརྗོད་ཨུཏྤལ་གསར་པ་མཐའ་དག་འགྲོ་བའི་རྣ་རྒྱན་དག་ལ་རྟག་ཏུ་འགོད་པ་ཐོབ་གྱུར་ཅིག། དེ་ཡིས་དེ་དག་དག་པའི་སར་བགྲོད་མི་ཟད་རྒྱན་

གྱི་འཁོར་ལོའི་དཔལ་ལ་ཀུན་ཏུ་རོལ་པ་ཆོས་ཉིད་ཡིན༎མཛད་བྱང་།དཔལ་མཆོག་གི་དང་པོའི་སངས་རྒྱས་ཀྱི་སྙིང་པོ་དུས་ཀྱི་འཁོར་ལོའི་བརྒྱུུད་པ་རིན་པོ་ཆེའི་རྟོགས་པ་བརྗོད་པ་དཔག་བསམ་གྱི་སྙེ་མ་ཞེས་བྱ་བ།
མདོ་སྔགས་ཀྱི་གཞུང་ལུགས་རྒྱ་མཚོ་ལྟ་བུའི་མངའ་བདག་ཆོས་ཀྱི་རྗེ་སྐལ་བཟང་ཆོས་ཀྱི་རྒྱ་མཚོའི་སྡེའི་བཀས་བསྐུལ་བ་ལས། ཤཱཀྱའི་དགེ་སློང་རིན་ཆེན་ཆོས་ཀྱི་རྒྱལ་པོས་སྨིན་མའི་རི་བོར་གཞན་ལ་ཕན་པའི་བསམ་པས་བྲིས་སོ༎
༎པར་བྱང་སྨོན་ཚིགསྲིད་དང་བཞི་བའི་རང་བཞིན་གྱིས༎ ཡེ་ཤེས་བདུད་རྩིའི་རོ་མཆོག་ལ༎ དགྱེས་སྤྱོད་གཉིས་སུ་མི་བྱེད་པའི༎ དུས་ཀྱི་འཁོར་ལོ་ལ་ཕྱག་འཚལ༎ དཔལ་ལྡན་འབྲས་སྤུངས་མཆོད་རྟེན་དུ༎
རྒྱལ་བས་ཟླ་བ་བཟང་པོ་ལ༎ རྒྱུད་ཀྱི་རྒྱལ་པོ་གསུངས་གྱུར་ནས༎ ཤམྦྷ་ལ་རུ་ཆོས་རྒྱལ་དང་༎ རིགས་ལྡན་རྣམས་ལ་བརྒྱུད་པ་གང་༎ དེ་ཡིས་ཇི་ལྟར་བཤད་པའི་ཚུལ༎ དེ་ནས་འཕགས་ཡུལ་གྲགས་ལྡན་དུ༎
དམ་པ་གང་གིས་ གསལ་བར་མཛད༎ སླད་ཀྱི་གངས་རིའི་ཁྲོད་འདིར་ཡང་༎ གང་དང་གང་གིས་གཏམ་འདི་གསལ༎ མདོར་ན་སེངྒེ་དེ་ཉིད་ཀྱི༎ ཕྲུ་གུ་ཡིས་ནི་མཚོན་ནུས་ལྟར༎ ཡོངས་སུ་འཛིན་པའི་ཁྱད་པར་ནི༎
སློབ་མ་རྣམས་

ཀྱི་རྟགས་མས་ཤེས༎ སངས་རྒྱས་ཉིད་ནས་དེང་སང་བར༎ བརྒྱུད་པའི་རིམ་པ་མ་ཆད་པ༎ རིན་ཆེན་ཕྲེང་མཛེས་ལྟར་བསྐྱུས་པའི༎ དམ་པ་རྣམས་ཀྱི་མཛད་པའི་ཕུལ༎ རྣམ་ཐར་མཛེས་པའི་ཅོད་པན་འདི༎ ཀུན་གྱི་མགོ་བོ་བརྒྱན་པའི་ཕྱིར༎
ཆོས་ཀྱི་རྒྱལ་སྲིད་ཆེན་པོ་ལ༎ རང་དབང་དུ་ནི་ལེགས་སྤྱོད་པའི༎ རིན་ཆེན་ཆོས་ཀྱི་རྒྱལ་པོ་ལ། སྐལ་བཟང་ཆོས་ཀྱི་རྒྱ་མཚོའི་སྡེས༎ གུས་ལྡན་བློ་མཚོ་ལས་འོངས་པའི༎ གསོལ་བཏབ་གསེར་གྱི་དོ་ཤལ་གྱིས༎
མགུལ་པ་བཀྲ་མ་བྱས་པ་ཡིས༎ ལེགས་དགུའི་སྐྱེས་བཟང་བསྩལ་པ་ཡིན༎ དེ་ལས་བྱུང་བའི་དགེ་བ་ཡིས༎ འགྲོ་ཀུན་སྙིང་པོའི་ལམ་ཞུགས་ནས༎ སྒྲིབ་བྲལ་དུས་ཀྱི་འཁོར་ལོ་ཡི༎ གོ་འཕང་ཐོབ་པར་གྱུར་ཞིག་གུཆོས་འདི་ལ་མོས་པས་ངེས་པའི་དོན་ལ་བློའི་སྣང་བ་རྒྱས་པ་བླ་མ་ནམ་ལངས་པ་དང་།
བླ་མ་གསལ་ཡངས་པ་དང་། བཤེས་གཉེན་དཀོན་མཆོག་ཆོས་རྒྱལ་དང་། དཔལ་འབྱོར་ཕུན་ཚོགས་རྣམས་དང་།
རིག་བྱེད་ཀྱི་དབང་པོ་དར་པོ་རྣམས་ཀྱིས་སྦྱིན་བདག་བགྱིས་ཏེ། བསྙེན་སྒྲུབ་རས་ཆེན་པ་དང་བླ་མ་བློ་གྲོས་འོད་ཟེར་པས་པར་ཤིང་བསྒྲུབས་ཤིང་། ཟོམ་གྱི་མཁས་པ་ལྷ་སྐྱབས་རྡོ་རྗེས་ཡི་གེར་བཀོད་ནས།
དཔོན་དར་པོ་དཔོན་སློབ་ཀྱིས་

དུས་ཀྱི་འཁོར་ལོ་གངས་ཅན་དུ་ཕེབས་ནས་ལོ་བརྒྱ་བདུན་ཅུ་པ་མེ་ཕོ་འབྲུག་གི་ལོ་ལ་པར་དུ་གྲུབ་སྟེ་སྦྱིན་པར་བྱ་བའི་ཆོས་སོ༎གང་ཡང་འདི་ལས་བྱུང་བའི་དགེ་བ་དེས། སྦྱིན་བདག་རྣམས་དང་ཡི་གེ་པ་དང་།
བསྐོས་ཀྱི་རིག་བྱེད་པ་རྣམས་དང་། མ་དང་ཕ་དང་། མཁན་པོ་དང་། སློབ་དཔོན་དང་། དགེ་བའི་བཤེས་གཉེན་སྔོན་དུ་འགྲོ་བའི་སེམས་ཅན་གྱི་ཕུང་པོས་བླ་ན་མེད་པའི་ཡེ་ཤེས་ཀྱི་འབྲས་བུ་དཔལ་མཆོག་གི་དང་པོའི་སངས་རྒྱས་དུས་ཀྱི་འཁོར་ལོ་མྱུར་དུ་ཐོབ་པར་གྱུར་ཅིགབསོད་ནམས་འདི་ཡིས་འགྲོ་རྣམས་དུ་བ་ལ་སོགས་ལམ་གྱི་ལྷན་སྐྱེས་བདེ་བ་མཆོག་བསྡོམས་ཏེ༎
འགྲོ་བའི་བླ་མ་སུམ་ཅུ་རྩ་གཉིས་མཚན་ལྡན་སྐུ་འདི་ཆོས་ཀྱི་འཁོར་ལོར་ཡང་དག་གནས༎
ལྷ་རྣམས་ མགོ་ཡི་གཙུག་གི་ནོར་བུའི་འོད་ཟེར་ཚོགས་ཀྱིས་ཞབས་ཀྱི་པདྨ་ལ་གཏུགས་ཤིང་༎ དམ་པའི་ལམ་སྟོན་ཉིན་བྱེད་བཞིན་དུ་མུན་པ་ཀུན་འཇོམས་དུས་ཀྱི་འཁོར་ལོ་ཉིད་གྱུར་ཅིག།
དུས་འཁོར་གསང་བ་ལེགས་རྟོགས་དམ་ཚིག་ཡོངས་ལྡན་ཞིང་༎ འདི་སྟོན་བླ་མའི་རྗེས་འབྲངས་རྡོ་རྗེ་སྤུན་ལ་སོགས༎ ཕན་ཚུན་ལེགས་པར་སྨྲ་ཞིང་འཁོན་ཏུ་མི་འཛིན་དང་༎ དམ་ཚིག་རྡོ་རྗེ་གླེང་སློང་དལ་གྱིས་གནས་པར་ཤོག།
མ་རུངས་དམ་བྲལ་

ཞུ་བའི་ལས་བྱེད་ཅིང་༎ དལ་འབྱོར་ཆེད་དུ་མི་གཉེར་སྐྱེ་བོ་གང་༎ དེ་དག་མི་འགྲོགས་དེ་ཡིས་མི་འཐོང་དང་༎ རང་སྡུག་བླ་མ་རྡོ་རྗེ་མཆོད་པར་ཤོག། རྩོད་ལྡན་དུས་སུ་གསང་ཆེན་སྟོན་བྱེད་དང་༎ མུ་སྟེགས་སྐྱེ་བོ་ངན་པའི་ལྟ་འཇོམས་ཤིང་༎
གང་དེའི་ལྟ་བ་དབྱིངས་ནས་འདོན་བྱེད་པའི༎ དེ་དག་འདུལ་བའི་དེད་དཔོན་དེ་བྱེད་ཤོག། སྟེང་ན་བྱང་ཆུབ་སེམས་དཔའ་གང་དག་བདུད་ཀྱི་ཕྱོགས་གནས་ལྷ་མ་ཡིན་རྣམས་མཆོག་ཏུ་འཇིགས་བྱེད་དང་༎
མི་ཡི་འཇིག་རྟེན་དག་ནས་ཕྱོགས་དང་ཕྱོགས་བྲལ་དུ་གནས་ཁྲོ་བོའི་རྒྱལ་པོ་བཙུན་མོར་བཅས་རྣམས་དང་༎ ས་འོག་དག་ན་གདེངས་ཅན་དབང་པོ་གང་དག་གདོན་ཚོགས་མི་དགེ་དུས་ཀུན་དུ་ནི་འཆིང་བྱེད་པ༎
དེ་རྣམས་ཐམས་ཅད་ཉིན་ཞག་སོ་སོའི་དུས་སུ་མི་ཤེས་འཇིག་རྟེན་ཀུན་ནས་སྐྱོང་བར་བྱེད་གྱུར་ཅིག། ཡེ་དྷརྨྨཱ་ཧེ་ཏུ་པྲ་བྷ་ཝ་ཧེ་ཏུནྟེ་ཥནྟ་ཐཱ་ག་ཏོ་ཧྱ་བ་དཏ། དེཥཱཉྩ་ཡོ་ནི་རོ་དྷ་ཨེ་ཝ་ཝཱ་དཱི་མ་ཧཱ་ཤྲཱ་མ་ཎཿ
གཅིག་ཞུས་དག ཡང་གཅིག་ཞུས་དགགསལ་བཤད།བོད་རྒྱལ་ལོ། ༢༡༤༠ ཟླ་ ༨ ཚེས་ ༡༥ ཕྱི་ལོ་ ༢༠༡༣ ཟླ་ ༩ ཚེས་ ༡༩ ཉིན། ༧སྐུའི་གསུང་སྒྱུར་གླང་རི་དགེ་བཤེས་ཐུབ་བསྟན་སྦྱིན་པ་མཆོག་གིས་དབུ་ཁྲིད་པའི་བོད་ཀྱི་གཙུག་ལག་ཞིབ་དཔྱོད་ཁང་གི་བླ་ན་མེད་པའི་གཟིགས་སྐྱོང་འོག
འཆི་མེད་ཚེ་རིང་ལགས་ཀྱིས་རྩིས་འཁོར་དུ་བཅུག་ཅིང་། བེ་རི་རིག་པའི་རྡོ་རྗེས་དཀར་ཆག་ཞིབ་རྒྱས་སུ་བཀོད་ཅིང་འཕྲུལ་དེབ་ཏུ་ཕབ་སྟེ།
རྒྱ་ཆེའི་ཀློག་མཁན་རྣམས་པར་ལེགས་སྐྱེས་སུ་ཕུལ་བ་དོན་དང་ལྡན་པར་གྱུར་ཅིགདཔར་བྱང་སྨོན་ཚིགརྣམ་གྲོལ་ཞི་བའི་རྒྱ་མཚོར་རོ་གཅིག་ཏུ།།གཞོལ་བའི་མཐའ་ཡས་ཆོས་ཚུལ་དལ་འབབ་ཀླུང༌།།ཚིག་གི་གཟེགས་མ་རེས་ཀྱང་དུག་གསུམ་གྱི།།དྲི་མ་ཡོངས་འཁྲུད་ལེགས་བཤད་བདུད་རྩི་འདི།།དཔར་དུ་བསྐྲུན་པའི་རྣམ་དཀར་ཕུང་པོའི་མཐུས།།ཡང་དག་ཆོས་ཀྱི་སྒོ་མོ་སྟོང་ཕྲག་བརྒྱ།།གདངས་ཏེ་རྒྱུད་ལྔའི་འགྲོ་བ་མ་ལུས་པ།།ངེས་ལེགས་ནོར་བུའི་མཛོད་ལ་དབང་འབྱོར་ཤོག།ཅེས་འཛམ་གླིང་ཡངས་པའི་ཁྱོན་ལ་འཚེ་མེད་ཞི་བའི་ལམ་སྟོན་རྣམ་འདྲེན་ཤཱཀྱ་སེང་གེའི་རིང་ལུགས་སྒོ་ཀུན་ནས་རྒྱས་པ་སོགས་འཕྲལ་ཡུན་ལེགས་ཚོགས་དུ་མའི་ཆེད་དུ་དམིགས་ནས།
ནང་བསྟན་གྲུབ་མཐའ་རིས་མེད་ཀྱི་གསུང་རབ་རྣམས་དཔར་དུ་བསྐྲུན་དང་བསྐྲུན་འགྱུར་གང་ལ་འང་སྦྱར་ཆོག་པའི་དགེ་བསྔོའི་སྨོན་ཚིག་ཏུ་ཤཱཀྱའི་དགེ་སྦྱོང་ཆོས་སྨྲ་བ་ངག་དབང་བློ་བཟང་བསྟན་འཛིན་རྒྱ་མཚོས་སྦྱར་བའོ།།

